　　; 东游记  

　　;   initializeimg();

　　云房十试洞宾

　　第一试：洞宾一日自外归，忽见家人皆病死。洞宾委之大数，心无懊恨，但厚备葬具而已。须臾死者皆复生，而洞宾亦不之怪。
　　第二试：洞宾一日卖货于市，议定其值，市者反悔，止酬其值之半，洞宾无所争论。
　　第三试：洞宾元日出门，遇丐者到门求施，洞宾与以物，而丐者索取不厌，且加谇焉。洞宾惟再三笑谢。
　　第四试：洞宾牧羊山中，遇一饿虎奔逐群羊：洞宾牧羊下山，独以身当之，虎乃释去。
　　第五试：洞宾居山中道舍读书，忽一女子年可十七八，容貌绝色，美可媚人，自言归宁母家，今以日暮无处安身，借此少息；既而调弄百端，夜逼同寝，洞宾竟不为动。如是者三日始去。
　　第六试：洞宾一日外出，及归，则家资为盗劫尽，殆无以供朝夕，洞宾略无愠色；乃躬耕自给，忽锄下见金数十锭，洞宾以上掩之，一无所取。
　　第七试：一日洞宾遇卖铜器者，买之而归，见其器皆金也，即去寻卖主而还之。
　　第八试：有疯狂道士陌上市药，自言服者立死，再世可以得道。旬日无人敢买，惟洞宾买之。道士曰：“子速备后事也。”洞宾服之，全然无恙。
　　第九试：春水泛溢，洞宾与众共涉，方至中流，风涛波涌，众皆危惧，而洞宾端坐不动。
　　第十试：洞宾独坐一室，忽见奇形怪状鬼魅无数，有欲斩洞宾者，有欲杀洞宾者，洞宾但危坐，毫无所惧。复有夜叉数十，解一死囚，血肉淋漓，号泣言曰：“汝宿世杀我，今当偿我命。”洞宾曰：“杀人偿命理也。”遂起索刀欲自刎偿之，忽闻空中大吼一声，鬼神皆不复见，一人鼓掌大笑而下，视之乃云房也。曰：“吾十试子，子坚心无所动，得道必矣。但功行尚未完足，今授子黄白之术，济世利物，使三千功满，八百行圆，方来渡子。”洞宾曰：“铁作黄金有变异乎？”曰：“三千年后始还本质耳。”洞宾戚然曰：“误三千年后，人不愿为也。”云房笑曰：“子惟心如此，三十八百悉在是矣。”乃引洞宾至鹤岭论道而去。

　　古香斋 输入

　　亦凡公益图书馆(Shuku.net)




　　下一回   回目录


            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
