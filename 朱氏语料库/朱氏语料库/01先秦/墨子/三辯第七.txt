　　三辩第七

　　程繁问于子墨子曰：‘夫子曰“圣王不为乐”。昔诸候倦于于听治，息于钟鼓之乐；士大夫倦于听治，息于竽瑟之乐；农夫春耕夏耘，秋敛冬藏，息于聆缶之乐。今夫子曰：“圣王不为乐”，此譬之犹马驾而不税，弓张而不弛，无乃非有血气者之所不能至邪？’子墨子曰：‘昔者尧舜有茅茨者，且以为礼，且以为乐；汤放桀于于大水，环天下自立以为王，事成功立，无大后患，因先王之乐，又自作乐，命曰护，又修九招；武王胜殷杀纣，环天下自立以为王，事成功立，无大后患，因先王之乐，又自作乐，命曰象；周成王因先王之乐，又自作乐，命曰驺虞。周成王之治天下也，不若武王，武王之治天下，不若成汤，成汤之治天下也，不若尧舜。故其乐逾繁者，其治逾寡。自此观之，乐非所以治天下也。’程繁曰：‘子曰：“圣王无乐”，此亦乐已，若之何其谓圣王无乐也？’子墨子曰：‘圣王之命也，多寡之。食之利也，以知饥而食之者智也，因为无智矣。今圣有乐而少，此亦无也。’

            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
