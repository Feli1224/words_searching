　　事语第七十一
　　桓公问管子曰：‘事之至数可闻乎？’管子对曰：‘何谓至数？
　　’桓公曰：‘泰奢教我曰：“帷盖不修，衣服不众，则女事不泰。俎豆之礼不致牲，诸侯太牢，大夫少牢，不若此，刖六畜不育。非高其台榭，美其宫室，则群材不散。”此言何如？’管子曰：‘非数也。
　　’桓公曰：‘何谓非数？’管子对曰：‘此定壤之数也，彼天子之制壤方千里，齐诸侯方百里，负海子七十里，男五十里，若胸臂之相使也；故准徐疾赢不足，虽在下也，不为君忧，彼壤狭而欲举大国争者。农夫寒耕暑耘，力归于上，女勤于缉绩徽织，功归于府者，非怨民心，伤民意也。非有积蓄，不可以用人；非有积财，无以劝下。泰奢者之数，不可用于危隘之国。’桓公曰：‘善。’桓公又问管子曰：‘佚田谓寡人曰：“善者用非其有，使非其人，何不因诸侯权以制天下。”管子对曰：‘佚田之言非也，彼善为国者，壤辟举，则民留处。仓廪实，则知礼节。且无委致围，城脆致冲。夫不定内不可以持天下，佚田之言非也。’管子曰：‘岁藏一，十夫而十也。岁藏二，五年而十也。谷十而守五，绨素满之，五在上，故视岁而藏，县时积岁，国有十年之蓄。富胜贫，勇胜怯，智胜愚，微胜不微，有义胜庶义，练士胜驱众，凡十胜者尽有之，故发如风雨，动如雷霆，独出独入，莫之能禁止，不待权兴，故佚田之言非也。’桓公曰：‘善。’

            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
