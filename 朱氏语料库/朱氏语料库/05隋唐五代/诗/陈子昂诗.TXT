#篇名:陈子昂诗
#类型:诗;唐
#时代:5

                     陈子昂诗


    陈子昂(661-702)，梓州射洪人。

庆云章

昆仑元气。
实生庆云。
大人作矣。
五色氤（ 一作氛 ）氲。
昔在帝妫。
南风既薰。
丛芳烂熳。
郁郁纷纷。
旷矣千祀。
庆云来止。
玉叶金柯。
祚我天子。
非我天子。
庆云谁昌。
非我圣母。
庆云谁光。
庆云光矣。
周道昌矣。
九万八千。
天授皇年。


感遇诗三十八首

之一

微月生（ 一作出 ）西海。
幽阳始代（ 一作化 ）升。
圆光正（ 一作恰 ）东满。
阴魄已朝凝。
太极生天地。
三元更废兴。
至精谅斯在。
三五谁能征。

之二

兰若生春夏。
芊蔚何青青。
幽独空林色。
朱蕤冒紫茎。
迟迟白日晚。
袅袅秋风生。
岁华尽摇落。
芳意竟何成。

之三

苍苍丁零塞。
今古缅荒途。
亭堠何摧兀。
暴骨无全躯。
黄沙幕南起。
白日隐西隅。
汉甲三十万。
曾以事凶奴。
但见沙场死。
谁怜塞上（ 一作下 ）孤。

之四

乐羊为魏将。
食子殉军功。
骨肉且（ 一作尚 ）相薄。
他人安得忠。
吾闻中山相。
乃属放¤【上鹿下儿】翁。
孤兽犹（ 一作且 ）不忍。
况（ 一作矧 ）以奉君终。

之五

市人矜巧智。
于道若童蒙。
倾夺相夸侈。
不知身所终。
曷见玄真子。
观世玉壶中。
¤【上穴下目】然遗天地。
乘化入无穷。

之六

吾观龙变化。
乃知至阳精。
石林何冥密。
幽洞无留行。
古之得仙道。
信与元化并。
玄感非象（ 一作蒙 ）识。
谁能测沈（ 一作沦 ）冥。
世人拘目见。
酣酒笑丹经。
昆仑有瑶树。
安得采其英。

之七

白日每不归。
青阳时暮矣。
茫茫吾何思。
林卧观无始。
众芳委时晦。
¤【左是右鸟】¤【左诀（去言字偏旁）右鸟】鸣悲耳。
鸿荒古已颓。
谁识巢居子。

之八

吾观昆仑化。
日月沦洞冥。
精魄相交会。
天壤以罗生。
仲尼推太极。
老聃贵窈冥。
西方金仙子。
崇义乃无明。
空色皆寂灭。
缘业定（ 一作亦 ）何成。
名教信纷藉。
死生俱未停。

之九

圣人秘元命。
惧世乱其真。
如何嵩公辈。
诙（ 一作谈 ）谲误时人。
先天诚为美。
阶乱祸谁因。
长城备胡寇。
嬴祸发其亲。
赤精既迷汉。
子年何救秦。
去去桃李花。
多言死如麻。

之十

深居观元化（ 一作群动 ）。
悱然争朵颐。
谗说相啖食。
利害纷¤【左口右疑】¤【左口右疑】。
便便夸毗子。
荣耀更相持。
务光让天下。
商贾竞刀锥。
已矣行采芝。
万世同一时。

之十一

吾爱鬼谷子。
青溪无垢氛。
囊括经世道。
遗身在白云。
七雄方龙斗。
天下久（ 一作乱 ）无君。
浮荣不足贵。
遵养晦时文。
舒可（ 一作之 ）弥宇宙。
卷之不盈分。
岂徒山木寿。
空与麋鹿群。

之十二

呦呦南山鹿。
罹罟以媒和。
招摇青桂树。
幽蠹亦成科。
世情甘近习。
荣耀纷如何。
怨憎未相复。
亲爱生祸罗。
瑶台倾巧笑。
玉杯殒双蛾。
谁见枯（ 一作孤 ）城蘖（ 一作树 ）。
青青成斧柯。

之十三

林居病时久。
水木澹孤清。
闲卧观物化。
悠悠念无生。
青春始萌达。
朱火已满盈。
徂落方自此。
感叹何时平。

之十四

临歧泣世道。
天命良悠悠。
昔日殷王子。
玉马遂朝周。
宝鼎沦伊谷。
瑶台成古（ 一作故 ）丘。
西山伤遗老。
东陵有故侯。

之十五

贵人难得意。
赏爱在须臾。
莫以心如玉。
探他明月珠。
昔称夭桃子。
今为舂市徒。
鸱¤【左号右鸟】悲东国。
麋鹿泣姑苏。
谁见鸱夷子。
扁舟去五湖。

之十六

圣人去已久。
公道缅良难。
蚩蚩夸毗子。
尧禹以为谩。
骄荣贵工巧。
势利迭（ 一作递 ）相干。
燕王尊乐毅。
分国愿同欢。
鲁（ 一作仲 ）连让齐爵。
遗组去邯郸。
伊人信往矣。
感激为谁叹。

之十七

幽居观天运。
悠悠念群生。
终古代兴没。
豪圣莫能争。
三季沦周赧。
七雄灭秦嬴。
复闻赤精子。
提剑入咸京。
炎光既无象。
晋虏复纵横。
尧禹道已昧。
昏虐势方行。
岂无当世雄。
天道与胡兵。
咄咄安可言。
时醉而未醒。
仲尼溺东鲁。
伯阳遁西溟。
大运自古来。
旅人胡叹哉。

之十八

逶迤势已久。
骨鲠道斯穷。
岂无感激者。
时俗颓此风。
灌园何其鄙。
皎皎于陵中。
世道不相容。
喈喈张长公。

之十九

圣人不利己。
忧济在元元。
黄屋非尧意。
瑶台安可论。
吾闻西方化。
清净道弥敦。
奈何穷金玉。
雕刻以为尊。
云构山林尽。
瑶图珠翠烦。
鬼工尚未可。
人力安能存。
夸愚适增累。
矜智道逾昏。

之二十

玄天幽且默。
群议曷嗤嗤。
圣人教犹在。
世运久陵夷。
一绳将何系。
忧醉不能持。
去去行采芝。
勿为尘所欺。

之廿一

蜻蛉游天地。
与世本无患。
飞飞未能止（ 一作去 ）。
黄雀来相干。
穰侯富秦宠。
金石比交欢。
出入咸阳里。
诸侯莫敢言。
宁知山东客。
激怒秦王肝。
布衣取丞（ 一作卿 ）相。
千载为辛酸。

之廿二

微霜知岁晏。
斧柯始青青。
况乃金天夕。
浩露沾群英。
登山望宇宙。
白日已西暝。
云海方荡□¤【左三点水右谲去言字旁】。
孤鳞安得宁。

之廿三

翡翠巢南海。
雄雌珠树林。
何知美人意。
骄爱比黄金。
杀身炎州里。
委羽玉堂阴。
旖旎光首饰。
葳蕤烂锦衾。
岂不在遐远。
虞罗忽见寻。
多材信为累。
叹息此珍禽。

之廿四

挈瓶者谁子。
娇（ 一作妖 ）服当青春。
三五明月满。
盈盈不自珍。
高堂委金玉。
微缕悬千钧。
如何负公鼎。
被¤【左上公左下儿右文字偏旁】笑时人。

之廿五

玄蝉号白露。
兹岁已蹉跎。
群物从大化。
孤英将奈何。
瑶台有青鸟。
远食玉山禾。
昆仑见玄凤。
岂复虞云罗。

之廿六

荒哉穆天子。
好与白云期。
宫女多怨旷。
层城闭蛾眉。
日耽瑶池乐。
岂伤桃李时。
青苔空萎绝。
白发生罗帷。

之廿七

朝发宜都渚。
浩然思故乡。
故乡不可见。
路隔巫山阳。
巫山彩云没。
高丘正微茫。
伫立望已久。
涕落（ 一作泪 ）沾衣裳。
岂兹越乡感。
忆昔楚襄王。
朝云无处所。
荆国亦沦亡。

之廿八

昔日章华宴。
荆王乐荒淫。
霓旌翠羽盖。
射兕云梦林。
¤【左去右曷】来高唐观。
怅望云阳岑。
雄图今何在。
黄雀空哀吟。

之廿九

丁亥岁云暮。
西山事甲兵。
赢粮匝邛道。
荷戟争羌城。
严冬阴风劲。
穷岫泄（ 一作油 ）云生。
昏¤【左日右壹】（ 一作黩 ）无昼夜。
羽檄复相惊。
拳局竞万仞。
崩危走（ 一作远 ）九冥。
籍籍（ 一作寂寂 ）峰壑里。
哀哀冰雪行。
圣人御宇宙。
闻道泰阶平。
肉食谋何失。
藜藿缅纵横。

之三十

可怜（ 一作惜） 瑶台树。
灼灼佳人姿。
碧华映朱实。
攀折青春时。
岂不盛光宠。
荣君白玉墀。
但恨红芳歇。
凋伤感所思。

之卅一

¤【左去右曷】来豪游子。
势利祸之门。
如何兰膏叹。
感激自生冤。
众趋明所避。
时弃道犹存。
云渊既已失。
罗网与谁论。
箕山有高节。
湘水有清源。
唯应白鸥鸟。
可为（ 一作与 ）洗心言。

卅二

索居犹（ 一作独 ）几日。
炎夏忽然衰。
阳彩皆阴翳。
亲友尽睽违。
登山望不见。
涕泣久涟¤【左三点水右而】。
宿梦（ 一作昔 ）感颜色。
若与白云期。
马上（ 一作世中 ）骄豪子。
驱逐正蚩蚩。
蜀山与楚水。
携手在何时。

之卅三

金鼎合神（ 一作还 ）丹。
世人将见欺。
飞飞骑羊子。
胡乃在峨眉。
变化固幽（ 一作非 ）类。
芳菲能几时。
疲疴苦沦世。
忧¤【病去丙加每】（ 一作悔 ）日侵淄。
眷然顾幽褐。
白云空涕¤【左三点水右夷】。

之卅四

朔风吹海树。
萧条边已秋。
亭上谁家子。
哀哀明月楼。
自言幽燕客。
结发事远游。
赤丸杀公吏。
白刃（ 一作日 ）报私仇。
避仇至海上。
被役此边州。
故乡三千里。
辽水复悠悠。
每愤胡兵入。
常为汉国羞。
何知七十战。
白首未封侯。

之卅五

本为贵公子。
平生实爱才。
感时思报国。
拔剑起蒿莱。
西驰丁零塞。
北上单于台。
登山见千里。
怀古心悠哉。
谁言未忘祸。
磨灭成尘埃。

之卅六

浩然坐何慕。
吾蜀有峨眉。
念与楚狂子。
悠悠白云期。
时哉悲不会。
涕泣久涟¤【左三点水右而】。
梦登绥山穴。
南采巫山芝。
探元观群化。
遗世从云螭。
婉娈时永矣。
感悟不见之。

之卅七

朝入云中郡。
北望单于台。
胡秦何密迩。
沙朔气雄哉。
藉藉天骄子。
猖狂已复来。
塞垣无名将。
亭堠空崔嵬。
咄嗟吾何叹。
边人涂草莱。

之卅八

仲尼探元化。
幽鸿顺阳和。
大运自盈缩。
春秋递（ 一作迭 ）来过。
盲飙忽号怒。
万物相纷¤【钊去金加靡】。
溟海皆震荡。
孤凤其如何。


观荆玉篇

鸱夷双白玉。
此玉有缁磷。
悬之千金价。
举世莫知真。
丹青非异色。
轻重有殊伦。
勿信玉工言（ 一作勿信工言子）。
徒悲荆国人。


鸳鸯篇

飞飞鸳鸯鸟。
举翼相蔽亏。
俱来绿潭里。
共向白云涯。
音容相眷恋。
羽翮两逶迤。
苹萍戏春渚。
霜霰绕寒池。
浦沙连岸净。
汀树拂潭垂。
年年此游玩。
岁岁来追随。
凤凰起丹穴。
独向（ 一作栖独 ）梧桐枝。
鸿雁来紫塞。
空忆稻粱肥。
乌啼倦依托。
鹤鸣伤别离。
岂若此双禽。
飞翻不异林。
刷尾青（ 一作清 ）江浦。
交颈紫山岑。
文章负奇色。
和鸣多好音。
闻有鸳鸯绮。
复有鸳鸯衾。
持为美人赠。
勖此故交心。


与东方左史虬修竹篇  并书
龙种（ 一作钟龙 ）生南岳。
孤翠郁亭亭。
峰岭上崇¤【上山下卒】。
烟雨下微冥。
夜闻鼯鼠叫。
昼聒泉壑声。
春风正淡荡。
白露已清泠。
哀响激金奏。
密色滋玉英。
岁寒霜雪苦。
含彩独青青。
岂不厌凝洌。
羞比春木荣。
春木有荣歇。
此节无凋零。
始愿与金石。
终古保坚贞。
不意伶伦子。
吹之学凤鸣。
遂偶云和瑟。
张乐奏天庭。
妙曲方千变。
箫韶亦九成。
信蒙雕斫美。
常愿事仙灵。
驱驰翠虬驾。
伊郁紫鸾笙。
结交嬴台女。
吟弄升天行。
携手登白日。
远游戏赤城。
低昂玄鹤舞。
断续彩云生。
永随众仙逝。
三山游玉京。


蓟丘览古赠卢居士藏用七首

之一    轩辕台

北登蓟丘望。
求古轩辕台。
应龙已不见。
牧马空黄埃。
尚想广成子。
遗迹白云隈。

之二    燕昭王

南登碣石阪（ 一作馆 ）。
遥望黄金台。
丘陵尽乔木。
昭王安在哉。
霸图怅已矣。
驱马复归来。

之三    乐生

王道已沦昧。
战国竞贪兵。
乐生何感激。
仗义下齐城。
雄图竟中夭。
遗叹寄阿衡。

之四    燕太子

秦王日无道。
太子怨亦深。
一闻田光义。
匕首赠千金。
其事虽不立。
千载为伤心。

之五    田光先生

自古皆有死。
徇（ 一作循 ）义良独稀。
奈何燕太（ 一作丹 ）子。
尚使田生疑。
伏剑诚已矣。
感我涕沾衣。

之六    邹衍

大运沦三代。
天人罕有窥。
邹子何寥廓。
漫说九瀛垂。
兴亡已千载。
今也则无推（ 一作为 ）。

之七    郭隗（末缺）

逢时独为贵。
历代非无才。
隗君亦何幸。
遂起黄金台。


西还至散关答乔补阙知之

葳蕤苍梧凤。
嘹唳白露蝉。
羽翰本非匹。
结交何独全。
昔君事胡马。
余得奉戎旃。
携手向沙塞。
关河缅幽燕。
芳岁几阳止。
白日屡徂迁。
功业云台薄。
平生玉佩捐。
叹此南归日。
犹闻北戍边。
代水不可涉。
巴江亦潺¤【缓去丝加三点水】。
揽衣度函谷。
衔涕望秦川。
蜀门自兹始。
云山方浩然。


度峡口山赠乔补阙知之王二无竞

峡口大漠南。
横绝界中国。
丛石何（ 一作相 ）纷纠。
赤（ 一作小 ）山复翕¤【左赤右色】。
远望多众容。
逼（ 一作迫 ）之无异色。
崔¤【上山下卒】乍孤断。
逶迤屡回直。
信关胡马冲。
亦距汉边塞。
岂依河山险。
将顺休明德。
物壮诚有衰。
势雄（ 一作高 ）良易极。
逦迤忽而尽。
泱漭平不息。
之子黄金躯。
如何此荒域。
云台盛多士。
待君丹墀侧。


题居延古城赠乔十二知之

闻君东山意。
宿昔紫芝荣。
沧洲今何在。
华发旅边城。
还汉功既薄。
逐胡策未行。
徒嗟白日暮。
坐对黄云生。
桂枝芳欲晚。
薏苡谤谁明。
无为空自老。
含叹负生平。


赠赵六贞固二首

回中峰火入。
塞上追兵起。
此时边朔寒。
登陇思君子。
东顾望汉京。
南山云雾里。

赤螭媚其彩（ 一作形 ）。
婉娈苍梧泉。
昔者琅琊子。
躬耕亦慨然。
美人岂遐旷。
之子乃前贤。
良辰在何许。
白日屡颓迁。
道心固微密。
神用无留连。
舒可弥宇宙。
揽之不盈拳。
蓬莱（ 一作茅，又作蒿）久芜没。
金石徒精坚。
良宝委短褐。
闲琴独蝉娟。


答韩使同在边

汉家失中策。
胡马屡南驱。
闻诏安边使。
曾是故人谟。
废书怅怀古。
负剑许良图。
出关岁方晏。
乘障日多虞。
虏入白登道。
烽交紫塞途。
连兵屯北地。
清野备东胡。
边城方晏闭。
斥堠始昭苏。
复闻韩长孺。
辛苦事匈奴。
雨雪颜容改。
纵横才位孤。
空怀老臣策。
未获赵军租。
但蒙魏侯重。
不受谤书诬。
当取金人祭。
还歌凯入都。


征东至淇门答宋十一参军之问

南星中大火。
将子涉清淇。
西林改微月。
征旆空自持。
碧潭去已远。
瑶华（ 一作草 ）折遗谁。
若（ 一作君 ）问辽阳戍。
悠悠（ 一作摇摇 ）天际旗。


答洛阳主人

平生白云志。
早爱赤松游。
事亲恨未立。
从宦此中州。
主人亦何（ 一作何发 ）问。
旅客非悠悠。
方谒明天子。
清宴奉良筹。
再取连城璧。
三陟平津侯。
不然拂衣去。
归从海上鸥。
宁随当代子。
倾侧且沈浮。


酬晖上人秋夜山亭有赠

皎皎白林秋。
微微翠山静。
禅居感物变。
独坐开轩屏。
风泉夜声杂（ 一作绝 ）。
月露宵光冷。
多谢忘机人。
尘忧未能整。


酬李参军崇嗣旅馆见赠

昨夜银河畔。
星文犯遥（ 一作天 ）汉。
今朝紫气新。
物色果逢真。
言从天上落。
乃是地仙人。
白璧疑冤楚。
乌裘似入秦。
摧藏多古意。
历览备艰辛。
乐广云虽睹。
夷吾风未春。
凤歌空有问。
龙性讵能驯。
宝剑终应出。
骊珠会见珍。
未及冯公老。
何惊孺子贫。
青云傥可致（ 一作效 ）。
北海忆孙宾。


酬晖上人夏日林泉

闻道白云居。
窈窕青莲宇。
岩泉万丈流（ 一作流杂树 ）。
树石（ 一作石室 ）千年古。
林卧对轩窗。
山阴满庭户。
方释尘事劳。
从君袭兰杜。


同宋参军之问梦赵六赠卢陈二子之作

晓霁望嵩丘（ 一作岳 ）。
白云半岩足。
氛氲涵翠微。
宛如嬴（ 一作瀛 ）台曲。
故人昔所尚。
幽琴歌断续。
变化竟无常。
人琴遂两亡。
白云失处所。
梦想暧容光。
畴昔疑缘业。
儒道两相妨。
前期许幽报。
迨此尚茫茫。
晤言既已失。
感叹（ 一作恨 ）情何一。
始忆携手期。
云台与峨眉。
达兼济天下。
穷独善其时。
诸君推管乐。
之子慕巢夷。
奈何苍生望。
卒为黄绶欺。
铭鼎功未立。
山林事亦微。
抚孤一流恸。
怀旧日（ 一作且 ）暌违。
卢子尚高节。
终南卧松雪。
宋侯逢圣君。
骖驭（ 一作御 ）游青云。
而我独蹭蹬。
语默道犹屯。
征戍在辽阳。
蹉跎草再黄。
丹丘恨不及。
白露已苍苍。
远闻山阳赋。
感涕下沾裳。


送别出塞

平生闻高义。
书剑百夫雄。
言登青云去。
非此白头翁。
胡兵屯塞下。
汉骑属（ 一作入 ）云中。
君为白马将。
腰佩¤【左马右辛】角弓。
单于不敢射。
天子伫深功。
蜀山余方隐。
良会何时同。


登蓟丘楼送贾兵曹入都

东山宿昔意。
北征非我心。
孤负平生愿。
感涕下沾襟。
暮登蓟楼上。
永望燕山岑。
辽海方漫漫。
胡沙飞且深。
峨眉杳如梦。
仙子曷由寻。
击剑起叹息。
白日忽西沈。
闻君洛阳使。
因子寄南音。


夏日晖上人房别李参军崇嗣

四十九变化。
一十三死生。
翕忽玄黄里。
驱驰风雨情。
是非纷妄作。
宠辱坐相惊。
至人独幽鉴（ 一作览 ）。
窈窕随昏明。
咫尺山河道。
轩窗日月庭。
别离焉足问。
悲乐固能并。
我辈何为尔。
栖皇犹未平。
金台可攀陟。
宝界绝将迎。
户牖观天地。
阶基上杳冥。
自超三界乐。
安知万里征。
中国要荒内。
人寰宇宙荣。
弦望如朝夕。
宁嗟蜀道行。


秋园卧病呈晖上人

幽寂旷日遥。
林园转清密。
疲疴澹无豫。
独坐泛瑶瑟。
怀挟万古情。
忧虞百年疾。
绵绵多滞念。
忽忽每如失。
缅想赤松游。
高寻白云（ 一作紫庭 ）逸。
荣吝始都丧。
幽人遂贞吉。
图书纷满床。
山失蔼盈室。
宿昔心所尚。
平生自兹毕。
愿言谁见知。
梵筵有同术。
八月高秋晚。
凉风正萧瑟。


登泽州城北楼宴

平生倦游者。
观化久无穷。
复来登此国。
临望与君同。
坐见秦兵垒。
遥闻赵将雄。
武安君何在。
长平事已空。
且歌玄云曲。
御（ 一作衔 ）酒舞薰风。
勿使青衿子。
嗟尔白头翁。


山水粉图

山图（ 一作仙图非）之白云兮。
若巫山之高丘。
纷群翠之鸿溶。
又似蓬瀛海水之周流。
信夫人之好道。
爱云山以幽求。


彩树歌

嘉锦筵珍树兮。
错众彩之氛氲。
状瑶台之微月。
点巫山之朝云。
青春兮不可逢。
况蕙色之增芬。
结芳意而谁赏。
怨绝世之无闻。
红荣碧艳坐看歇。
素华流年不待君。
故吾思昆仑之琪树。
厌桃李之缤纷。


春台引    寒食集毕录事宅作

感阳春兮生碧草之油油。
怀宇宙以伤远。
登高台而写忧。
迟美人兮不见。
恐青岁之遂（ 一作还 ）遒。
从毕公以酣饮。
寄林塘而一留。
采芳荪于北渚。
忆桂树于南州。
何云木之美丽。
而池馆之崇幽。
星台秀士。
月旦诸子。
嘉青鸟之辰。
迎火龙之始。
挟宝书与瑶瑟。
芳蕙华而兰靡。
乃掩白苹。
藉绿芷。
酒既醉。
乐未已。
击青钟。
歌渌水。
怨青春之萎绝。
赠瑶台（ 一作华 ）之旖旎。
愿一见而道意。
结众芳之绸缪。
曷余情之荡漾。
瞩青云以增愁。
怅三山之飞鹤。
忆海上之白鸥。
重曰。
群仙去兮青春颓。
岁华歇兮黄鸟哀。
富贵荣乐几时兮。
朱宫碧堂生青苔。
白云兮归来。


登幽州台歌

前不见古人。
後不见来者。
念天地之悠悠。
独怆然而涕下。


喜马参军相遇醉歌

独幽默以三月兮。
深林潜居。
时岁忽兮。
孤愤遐吟。
谁知我心。
孺子孺子。
其可与理分。


度荆门望楚

遥遥去巫峡。
望望下章台。
巴国山川尽。
荆门烟雾开。
城分苍夜外。
树断白云隈。
今日狂歌客。
谁知入楚来。


晚次乐乡县

故乡杳无际。
日暮且孤征。
川原迷旧国。
道路入边城。
野戍荒烟断。
深山古木平。
如何此时恨。
嗷嗷夜猿鸣。


同王员外雨後登开元寺南楼因酬晖上人独坐山亭有赠

钟梵经行罢。
香林坐入禅。
岩庭交杂树。
石濑泻鸣泉。
水月心方寂。
云霞思独玄。
宁知人世里。
疲病得（ 一作苦 ）攀缘。


东征答朝臣（ 一作达 ）相送

平生白云意。
疲¤【上草头下尔】愧为雄。
君王谬殊宠。
旌节此从戎。
¤【绥去丝加挑手旁】绳当系虏。
单马岂邀功。
孤剑将何托。
长谣塞上风。


咏主人壁上画鹤寄乔主簿崔著作

古壁仙人画。
丹青尚有文。
独舞纷如雪。
孤飞暖似雪。
自矜彩色重。
宁忆故池群。
江海联翩翼。
长鸣谁复闻。


居延海树闻莺同作

边池无芳树。
莺声忽听新。
间关如有意。
愁绝若怀人。
明妃失汉宠。
蔡女没胡尘。
坐闻应落泪。
况忆故园春。


题李三书斋    崇嗣

灼灼青春仲。
悠悠白日升。
声容何足恃。
荣吝坐相矜。
愿与金庭会。
将待玉书征。
还丹应有术。
烟驾共君乘。


送魏大从军

匈奴犹未灭。
魏绛复从戎。
怅别三虎道。
言追六郡雄。
雁山横代北。
狐塞接云中。
勿使燕然上。
惟留汉将功（ 一作独有汉臣功）。


送殷大入蜀

禺（ 一作蜀 ）山金碧路。
此地饶英灵。
送君一为别。
凄断故乡情。
片（ 一作夏 ）云生极浦。
斜日隐离亭。
坐看征骑没。
惟见远山青。


落第西还别刘祭酒高明府

别馆分周国。
归骖入汉京。
地连函谷塞。
川接广阳城。
望迥楼台出。
途遥烟雾生。
莫言长落羽。
贫贱一交情。


落第西还别魏四懔

转蓬方不定。
落羽自惊弦。
山水一为别。
欢娱复几年。
离亭暗风雨。
征路入云烟。
还因北山迳（ 一作返 ）。
归守东陂田。


送客

故人洞庭去。
杨柳春风生。
相送河洲晚。
苍茫别思盈。
白苹已堪把。
绿芷复含荣。
江南多桂树。
归客赠生平。


春夜别友人二首

银烛吐青烟。
金樽对绮筵。
离堂思琴瑟。
别路绕山川。
明月隐高树。
长河没晓天。
悠悠洛阳道（ 一作去 ）。
此会在何年。

紫塞白云断。
青春明月初。
对此芳樽夜。
离忧怅有余。
清冷花露满。
滴沥檐宇虚。
怀君欲何赠。
愿上大臣书。


遂州南江别乡曲故人

楚江复为客。
征棹方悠悠。
故人悯追送。
置酒此南洲。
平生亦何恨。
夙昔在林丘。
违此乡山别。
长谣去国愁。


送东莱王学士无竞

宝剑千金买。
平生未许人。
怀君万里别。
持赠结交亲。
孤松宜晚岁。
众木爱芳春。
已矣将何道。
无令白首（ 一作发） 新。


送梁李二明府

负书犹在汉。
怀策未闻秦。
复此穷秋日。
芳樽别故人。
黄金装屡尽。
白首契逾新。
空羡双凫舄。
俱飞向玉轮。


送魏兵曹使隽州得登字

阳山淫雾雨。
之子慎攀登。
羌笮多珍宝。
人言有爱憎。
欲酬明主惠。
当尽使臣能。
勿以王阳道（ 一作叹 ）。
迢递（ 一作邛道 ）畏¤【棱去木家山】¤【增去土加山】。


送著作佐郎崔融等从梁王东征

金天方肃杀。
白露始专征。
王师非乐战。
之子慎佳兵。
海气侵南部。
边风扫北平。
莫卖卢龙塞。
归邀麟阁名。


春晦饯陶七于江南同用风字

黄鹤烟云（ 一作霞 ）去。
青江琴酒同。
离帆方楚越。
沟水复西东。
芙蓉生夏浦。
杨柳送春风。
明日相思处。
应对菊花丛。


喜遇冀侍御¤【左王右圭】崔司议泰之二使

谢病南山下。
幽卧不知春。
使星入东井。
云是故交亲。
惠风吹宝瑟。
微月忆清真。
凭轩一留醉。
江海寄情人。


登蓟城西北楼送崔著作融入都

蓟楼望燕国。
负剑喜兹登。
清规子方奏。
单戟我无能。
仲冬边风急。
云汉复霜棱。
慷慨竟何道。
西南恨失朋。


月夜有怀

美人挟赵瑟。
微月在西轩。
寂寞夜何久。
殷勤玉指繁。
清光委衾枕。
遥思属湘沅。
空帘隔星汉。
犹梦感精魂。


夏日游晖上人房

山水开精舍。
琴歌列梵筵。
人疑白楼赏。
地似竹林禅。
对户池光乱。
交轩岩翠连。
色空今已寂。
乘月弄澄泉。


春日登金（ 一作九 ）华观

白玉仙台古（ 一作上 ）。
丹丘别望遥。
山川乱云日。
楼榭入烟霄。
鹤舞千年树。
虹飞百尺桥。
还疑（ 一作逢 ）赤松子。
天路坐相邀（ 一作招 ）。


群公集毕氏林亭

金门有遗世（ 一作士 ）。
鼎实恣和邦。
默语谁能（ 一作相 ）识。
琴樽寄北窗。
子牟恋魏阙。
渔父爱沧江。
良时信同此。
岁晚迹难双。


宴胡楚真禁所

人生固有命。
天道信无言。
青绳一相点。
白璧遂成冤。
请室闲逾邃。
幽庭春未暄。
寄谢（ 一作语 ）韩安国。
何惊狱吏尊。


魏氏园林人赋一物得秋亭萱草

昔时幽径里。
荣耀杂春丛。
今来玉墀上。
销歇畏秋风。
细叶犹含绿。
鲜花未吐红。
忘忧谁见赏。
空此北堂中。


晦日宴高氏林亭

寻春游上路。
追宴入山家。
主第簪缨满。
皇州景望华。
玉池初吐溜。
珠树始开花。
欢娱方未极。
林阁散余霞。


晦日重宴高氏林亭

公子好追随。
爱客不知疲。
象筵开玉馔。
翠羽饰金卮。
此时高宴所。
讵灭习家池。
循涯倦短翮。
何处（ 一作以 ）俪长离。


上元夜效小庾体

三五月华新。
遨游逐上春。
相邀洛城曲。
追宴小平津。
楼上看珠妓。
车中见玉人。
芳宵殊未极。
随意守灯轮。
（ 一本截首末二联作绝句，题云灯）。


洛城观¤【左酉右甫】应制

圣人信恭己。
天命允昭回。
苍极神功被。
青云秘¤【上竹头下录】开。
垂衣受金册。
张乐宴瑶台。
云凤休征满。
鱼龙杂戏来。
崇恩逾五日。
惠泽畅三才。
玉帛群臣醉。
徽章缛礼该。
方睹升中禅。
言观拜洛回。
微臣固多幸。
敢上万年杯。


奉和皇帝上（ 一作丘 ）礼抚事述怀应制

大君忘自（ 一作物 ）我。
应（ 一作膺 ）运居紫宸。
揖让期明辟。
讴歌且顺人。
轩宫帝图盛。
皇极礼容申。
南面朝万国。
东堂会百神。
云陛旗常满。
天庭玉帛陈。
钟石和睿思。
雷雨被深仁。
承平信娱乐。
王业本艰辛。
愿罢瑶池宴。
来观农扈春。
卑宫昭夏德。
尊老睦尧亲。
微臣敢拜手。
歌舞颂维新。


酬田逸人游岩见寻不遇题隐居里壁

游人献书去。
薄暮返灵台。
传道寻仙友。
青囊卖卜来。
闻莺忽相访。
题凤久裴回。
石髓空盈握。
金经秘不开。
还疑缝掖子。
复似洛阳才。


白帝城怀古

日落沧江晚。
停桡问土风。
城临巴子国。
台没汉王宫。
荒服仍周甸。
深山尚禹功。
岩悬青壁断。
地险碧流通。
古木（ 一作树） 生云际。
孤帆出雾中。
川途去无限。
客思坐何穷。


岘山怀古

秣马临荒甸。
登高览旧都。
犹悲坠泪碣。
尚想卧龙图。
城邑遥分楚。
山川半入吴。
丘陵徒自出。
贤圣几凋枯。
野树苍烟断。
津楼晚气孤。
谁知万里客。
怀古正踌蹰。


宿空¤【左舟右令】峡青树村浦

的的明月水。
啾啾寒夜猿。
客思（ 一作愁 ）浩方乱。
洲浦寂无喧。
忆作千金子。
宁知九逝魂。
虚闻事朱阙。
结绶骛华轩。
委别高堂爱（ 一作梦 ）。
窥觎明主恩。
今成转蓬去。
叹息复何言。


宿襄河驿浦

沿流辞北渚。
结缆宿南洲。
合岸昏初夕。
回塘暗不流。
卧闻塞鸿断。
坐听峡猿愁。
沙浦明如月。
汀葭晦若秋。
不及能鸣雁。
徒思海上鸥。
天河殊未晓。
沧海信悠悠。


赠严仓曹乞推命录

少学纵横术。
游楚复游燕。
栖遑长委命。
富贵未知天。
闻道沈冥客。
青囊有秘篇（ 一作编 ）。
九宫探万象。
三算极重玄。
愿奉唐生诀。
将知跃马年。
非同（ 一作因 ）墨翟问。
空滞杀（ 一作至 ）龙川。


和陆明府赠将军重出塞

忽闻天上将。
关塞重横行。
始返楼兰国。
还向朔方城。
黄金装戎马。
白羽集神兵。
星月开天阵。
山川列地营。
晚风吹画角。
春色耀飞旌。
宁知班定远。
犹（ 一作独 ）是一书生。


江上暂别萧四刘三旋欣接遇

昨夜沧江别。
言乖（ 一作乘 ）天汉游。
宁期此相遇。
尚接武陵洲。
结绶还逢育。
衔杯且对刘。
波潭一弥弥。
临望几悠悠。
山水丹青杂。
烟云紫翠浮。
终愧神仙友。
来接野人舟。


秋日遇荆州府崔兵曹使宴

¤【左车右酋】轩凤皇使。
林薮¤【左曷右鸟】鸡冠。
江湖一相许。
云雾坐交欢。
兴尽崔亭伯。
言忘释道安。
林（ 一作秋 ）光稍欲暮。
岁物已将阑。
古树苍烟断。
虚亭白露寒。
瑶琴（ 一作琴中 ）山水曲。
今日为君弹。


卧病家园

世上无名子。
人间岁月赊。
纵横策已弃。
寂寞道为家。
卧病谁能问。
闲居空物华。
犹忆灵台友。
栖真隐太霞。
还丹奔日御。
却老饵云芽。
宁知白社客。
不厌青门瓜。


于长史山池三日曲水宴

摘兰藉芳月（ 一作日 ）。
祓宴坐回汀。
泛滟清流满。
葳蕤白芷生。
金弦挥赵瑟。
玉指弄秦筝。
岩榭风光媚。
郊园春树平。
烟花飞御道。
罗绮照昆明。
日落红尘合。
车马乱纵横。


合州津口别舍弟至东阳峡步趁不及眷然有忆作以示之

江潭共为客。
洲浦独迷津。
思积芳庭树。
心断白眉人。
同衾成楚越。
别岛类胡秦。
林岸随天转。
云峰逐望新。
遥遥终不见。
默默坐含颦。
念别疑三月。
经游未一旬。
孤舟多逸兴。
谁共尔为邻。


万州晓发放舟乘涨还寄蜀中亲朋

空蒙岩（ 一作微 ）雨霁。
烂熳晓云归。
啸旅乘明发。
奔桡骛断矶。
苍芒林岫转。
络绎涨涛飞。
远岸孤烟出。
遥峰曙日微。
前瞻未能¤【左目右旬】。
坐望已相依。
曲直（ 一作折 ）多（ 一作还 ）今古。
经过失是非。
还期方浩浩。
征思日¤【左马右非】¤【左马右非】。
寄谢千金子。
江海事多违。


入峭峡安居溪伐木溪源幽邃林岭相映有奇致焉

肃徒歌伐木。
骛（ 一作惊 ）楫漾轻舟。
靡迤随回（ 一作波 ）水。
潺¤【暖去日加三点水】溯浅流。
烟沙分两岸。
露（ 一作霞，又作雾）岛夹双洲。
古树连云密。
交（ 一作文 ）峰入浪浮。
岩潭相映媚。
溪谷屡环周。
路迥光逾逼（ 一作出 ）。
山深兴转幽。
麇鼯寒思晚。
猿鸟暮声秋。
誓息兰台策。
将从桂树游。
因书谢亲爱。
千岁觅蓬丘。


入东阳峡与李明府舟前後不相及

东岩初解缆。
南浦遂离群。
出没同洲岛。
沿回异渚（ 一作汀 ）¤【喷去口加三点水】（ 一作栖泊异江¤【喷去口加三点水】 ）。
风烟犹可望。
歌笑浩难闻。
路转青山合。
峰回白日曛。
奔涛上漫漫。
积水下（ 一作浪 ）¤【左三点水右云】¤【左三点水右云】。
倏忽犹疑及。
差池复两分。
离离间（ 一作开 ）远树。
蔼蔼没遥氛。
地上巴陵道。
星连牛斗文。
孤¤【狗去句加穴】啼寒月。
哀鸿叫断云。
仙舟不可见。
摇（ 一作遥 ）思坐氛氲。


同¤【上日下文】上人伤寿安傅少府

生涯良浩浩。
天命固谆谆。
闻道神仙尉。
怀德遂为邻。
畴昔逢尧日。
衣冠仕汉辰。
交游纷若凤。
词翰宛如（ 一作成 ）麟。
太息劳黄绶。
长思谒紫宸。
金兰徒有契。
玉树已埋尘。
把臂虽无托。
平生固亦亲。
援琴一流涕。
旧馆几沾巾。
杳杳泉中夜。
悠悠世上春。
幽明长隔此。
歌哭（ 一作笑 ）为何人。


南山家园林木交映盛夏五月幽然清凉独坐思远率成十韵

寂寥守寒巷。
幽独卧（ 一作坐 ）空林。
松竹生虚白。
阶庭横古今。
郁蒸炎夏晚。
栋宇闷清阴。
轩窗交紫霭。
檐户对苍岑。
凤蕴仙人¤【上竹头下录】。
鸾歌素女琴。
忘机委人代。
闭牖察天心。
蛱蝶怜红药。
蜻蜓爱碧浔。
坐观万象化。
方见百年侵。
扰扰将何息。
青青长苦吟。
愿随白云驾。
龙鹤相招寻。


还至张掖古城闻东军告捷赠韦五虚已

孟秋首归路。
仲月旅（ 一作旋 ）边亭。
闻道兰山战。
相邀在井陉。
屡斗关月满。
三捷虏云平。
汉军追北地。
胡骑走南庭。
君为幕中士。
畴昔好言兵。
白虎锋应出。
青龙阵几成。
披（ 一作据 ）图见丞相。
按节入咸京。
宁知玉门道。
翻（ 一作空 ）作陇西行。
北海朱旄落。
东归白露生。
纵横未得意。
寂寞寡相迎。
负剑空叹息。
苍茫登古城。


题祀山烽树赠乔十二侍御

汉庭荣巧宦。
云阁薄边功。
可怜骢马使。
白首为谁雄。


初入峡苦风寄故乡亲友

故乡今日友。
欢会坐应同。
宁知巴峡路。
辛苦石尤风。


题田洗马游岩桔槔

望苑（ 一作远 ）长为客。
商山遂不归。
谁怜北陵井（ 一作客 ）。
未息汉阴机。


古意题徐令壁（一作题著作令壁）

白云苍梧来。
氛氲万里色。
闻君太平世。
栖泊灵台侧。


赠别冀侍御崔司议

有道君匡国。
无闷（ 一作机 ）余在林。
白云峨眉（ 一作岷峨 ）上。
岁晚来相寻。


三月三日宴王明府山亭（见岁时杂咏末句缺一字）

暮春嘉月。
上巳芳辰。
群公禊饮。
于洛之滨。
奕奕车骑。
粲粲都人。
连帷竞野。
¤【神去神加玄】服缛津。
青郊树密。
翠渚萍新。
今我不乐。
含意  申。


            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
