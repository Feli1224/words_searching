#篇名:杜甫诗
#类型:诗;唐
#时代:5

                       杜甫诗

    杜甫（７１２－７７０）字子美，祖藉襄阳（今属湖北），自其曾祖时迁居巩县（今属河南）。

卷一（４６首）            

（开元、天宝间，公居东都，游齐、赵及归京师作。）


    游龙门奉先寺

已从招提游，
更宿招提境。
阴壑生虚（一作灵）籁，
月林散清影。
天阙象纬逼，
云卧衣裳冷。
欲觉闻晨钟，
令人发深省。


    望岳

岱宗夫如何，
齐鲁青未了。
造化钟神秀，
阴阳割昏晓。
荡胸生层云，
决眦入归鸟。
会当凌绝顶，
一览众山小。


    登兖州城楼

东郡趋庭日，（时甫父闲为兖州司马）
南楼纵目初。
浮云连海岳岱,
平野人青徐。
孤嶂秦碑在，
荒城鲁殿馀。
从来多古意，
临眺独踌躇。


      题张氏隐居二首

春山无伴独相求，
伐木丁丁山更幽。
涧道馀寒历冰雪，
石门斜日到林丘。
不贪夜识金银气，
远害朝看麋鹿游。
乘兴杳然迷出处，
对君疑是泛虚舟。

之子时相见，
邀人晚兴留。
霁潭□（“檀”换鱼旁）发发，
春草鹿呦呦。
杜酒偏劳劝，
张梨不外求。
前村山路险，
归醉每无愁。


     刘九法曹郑瑕邱石门宴集

秋水清无底，
萧然静客心。
椽曹乘逸兴，
鞍马到荒林。
能吏逢聊璧，
华筵直一金。
晚来横吹好，
泓下亦龙吟。


     与任城许主簿游南池

秋水通钩洫，
城隅进小船。
晚凉看洗马，
森木乱鸣蝉。
菱熟经时雨，
蒲荒八月天。
晨朝降白露，
遥忆旧青毡。


    对雨书怀走邀许十一簿公

东岳云峰起，
溶溶满太虚。
震雷翻幕燕，
骤雨落河鱼。
座对贤人酒，
门听长者车。
相邀愧泥泞，
骑马到阶除。


      巳上人茅斋

巳公茅屋下，
可以赋新诗。
枕簟入林僻，
茶瓜留客迟。
江莲摇白羽，
天棘蔓青丝。
空忝许询辈，
难酬支遁词。
	

    房兵曹胡马诗

胡马大宛名，
锋棱瘦骨成。
竹批双耳峻，
风入四蹄轻。
所向无空阔，
真堪托死生。
骁腾有如此，
万里可横行。
	

    画鹰

素练风霜起，
苍鹰画作殊。
竦身思狡兔，
侧目似愁胡。
绦镟光堪摘，
轩楹势可呼。
何当击凡鸟，
毛血洒平芜。


    过宋员外之问旧庄

宋公旧池馆，
零落首阳阿。
枉道祗从入，
吟诗许更过？
淹留问耆老，
寂寞向山河。
更识将军树，
悲风日暮多。


     夜宴左氏庄

风林纤月落，
衣露净琴张。
暗水流花径，
春星带草堂。
检书烧烛短，
看（一作说）剑引杯长。
诗罢闻吴咏，
扁舟意不忘。


      临邑舍弟书至，苦雨黄河泛溢堤防之患，簿领
      所忧，因寄此诗，用宽其意

二仪积风雨，
百谷漏波涛。
闻道洪何坼，
遥连沧海高。
职司忧悄悄，
郡国诉嗷嗷。
舍弟卑栖邑，
防川领簿曹。
尺书前日至，
版筑不时操。
难假鼋鼍力，
空瞻乌鹊毛。
燕南吹畎亩，
济上没蓬蒿。
螺蚌满近郭，
蛟螭乘九皋。
徐关深水府，
碣石小秋毫。
白屋留孤树，
青天失万艘。
吾衰同泛梗，
利涉想蟠桃。
赖倚天涯钓，
犹能掣巨鳌。


    天宝初，南曹小司寇舅，于我太夫人堂下，垒土为山，
    一匮盈尺，以代彼朽木，承诸焚香瓷瓯，瓯甚安矣。旁
    植慈竹，盖兹数峰，□（上山下钦）岑婵娟，宛有尘外
    格致，乃不知兴之所至，而作是诗

一匮功盈尺，
三峰意出群。
望中疑在野，
幽处欲生云。
慈竹春阴覆，
香炉晓势分。
惟南将献寿，
佳气日氤氲。


    龙门

龙门横野断，
驿树出城来。
气色皇居近，
金银佛寺开。
往还时屡改，
川陆日悠哉！
相阅征途上，
生涯尽几回？


    李监宅二首（一作李盐铁）

尚觉王孙贵，
豪家意颇浓。
屏开金孔雀，
褥隐绣芙蓉。
且食双鱼美，
谁看异味重。
门阑多喜色，
女婿近乘龙。

华馆春风起，
高城烟雾开。
杂花分户映，
娇燕入帘回。
一见能倾座，
虚怀只爱才。
盐官虽绊骥，
名是汉廷来。


    赠李白

二年客东都，
所历厌机巧。
野人对腥膻，
蔬食常不抱。
岂无青精饭，
使我颜色好？
苦乏大药资，
山林迹如扫。
李侯金闺彦，
脱身事幽讨。
亦有梁宋游，
方期拾瑶草。
	

    陪李北海宴历下亭

东藩驻皂盖，
北渚临清河。
海右此亭古，
济南名士多。（原注：时邑人蹇处士在座）
云山已发兴，
玉佩仍当歌。
修竹不受暑，
交流空涌波。
蕴真惬所遇，
落日将如何！
贵贱俱物役，
从公难重过。


    同李太守登历下古城员外新亭
    （原注：时李之芳自尚书郎出齐州制此亭）

新亭结构罢，
隐见清湖阴。
迹籍台观旧，
气冥海岳深。
圆荷想自昔，
遗堞感至今。
芳宴此时具，
哀丝千古心。
主称寿尊客，
筵秩宴北林。
不阻蓬荜兴，
得兼梁甫吟。


    暂如临邑，至〔山昔〕山湖亭，奉怀李员外，率尔成兴

野亭逼湖水，
歇马高林间。
鼍吼风奔浪，
鱼跳日映山。
暂游阻词伯，
却望临青关。
霭霭生云雾，
唯应促驾还。


    赠李白

秋来相顾尚飘蓬，
未就丹砂愧葛洪。
痛饮狂歌空度日，
飞扬跋扈为谁雄？


    与李十二白同寻范十隐居

李侯有佳句，
往往似阴铿。
余亦东蒙客，
怜君如弟兄。
醉眠秋共被，
携手日同行。
更想幽期处，
还寻北郭生。
入门高兴发，
侍立小童清。
落景闻寒杵，
屯云对古城。
向来吟橘颂，
谁欲讨□（艹专）羹？
不愿论簪笏，
悠悠沧海情。
	

    郑驸马宅宴洞中

主家阴洞细烟雾，
留客夏簟青琅〔王干〕。
春酒杯浓琥珀薄，
冰浆碗碧玛瑙寒。
误疑茅屋过江麓，
已入风磴霾云端。
自是秦楼压郑谷，
时闻杂佩声珊珊。


    饮中八仙歌

知章骑马似乘船，
眼花落井水底眠。
汝阳三斗始朝天，
道逢曲车口流涎，
恨不移封向酒泉。
左相日兴费万钱，
饮如长鲸吸百川，
衔杯乐圣称避贤。
宗之潇洒美少年，
举觞白眼望青天，
皎如玉树临风前。
苏晋长斋绣佛前，
醉中往往爱逃禅。
李白一斗诗百篇，
长安市上酒家眠，
天子呼来不上船，
自称臣是酒中仙。
张旭三杯草圣传，
脱帽露顶王公前，
挥毫落纸如云烟。
焦遂五斗方卓然，
高谈雄辨惊四筵。


    今夕行

今夕何夕岁云徂，
更长烛明不可孤。
咸阳客舍一事无，
相与博塞为欢娱。
冯陵大叫呼五白，
袒跣不肯成枭卢。
英雄有时亦如此，
邂逅岂即非良图？
君莫笑，刘毅从来布衣愿，
家无儋石输百万。


    赠特进汝阳王二十韵

特进群公表，
天人夙德升。
霜蹄千里骏，
风翮九霄鹏。
服礼求毫发，
推思忘寝兴。
圣情常有眷，
朝退若无凭。
仙醴来浮蚁，
奇毛或赐鹰。
清关尘不杂，
中使日相乘。
晚节嬉游简，
平居孝义称。
自多亲棣萼，
谁敢问山陵？
学业醇儒富，
词华哲匠能。
笔飞鸾耸立，
章罢凤骞腾。
精理通谈笑，
忘形向友朋。
寸长堪缱绻，
一诺岂骄矜？
巳忝归曹植，
何知对李膺。
招要恩屡至，
崇重力难胜。
披雾初欢夕，
高秋爽气澄。
尊□（上三“田”下“缶”）临极浦，
凫雁宿张灯。
花月穷游宴，
炎天避郁蒸。
砚寒金井水，
檐动玉壶冰。
瓢饮唯三径，
岩栖在百层。
谬持蠡测海，
况邑酒如渑。
鸿宝宁全秘，
丹梯庶可凌。
淮王门有客，
终不愧孙登。


    赠比部萧郎中十兄

有美生人杰，
由来积德门。
汉朝丞相系，
梁日帝王孙。
蕴藉为郎久，
魁梧秉哲尊。
词华倾後辈，
风雅蔼孤骞。
宅相荣姻戚，
儿童惠讨论。
见知真自幼，
谋拙愧诸昆。
漂荡云天阔，
沈埋日月奔。
致君时已晚，
怀古意空存。
中散山阳锻，
愚公野谷村。
宁纡长者辙，
归老任乾坤。


    奉寄河南韦尹丈人

有客传河尹，
逢人问孔融。
青囊仍隐逸，
章甫尚西东。
鼎石分门户，
词场继国风。
尊荣瞻地绝，
疏放忆途穷。
浊酒寻陶令，
丹砂访葛洪。
江湖漂短褐，
霜雪满飞蓬。
牢落乾坤大，
周流道术空。
谬惭知蓟子，
真怯笑扬雄。
盘错神明惧，
讴歌德义丰。
尸乡馀土室，
谁话（一作难说）祝鸡翁？


    赠韦左丞丈济

左辖频虚位，
今年得旧儒。
相门韦氏在，
经术汉臣须。
时议归前烈，
天伦恨莫俱。
〔令鸟〕原荒宿草，
凤沼接亨衢。
有客虽安命，
衰落岂壮夫！
家人忧几杖，
甲子混泥途。
不谓矜馀力，
还来谒大巫。
岁寒仍顾遇，
日暮且踟蹰。
老骥思千里，
饥鹰待一呼。
君能微感激，
亦足慰榛芜。


    奉赠韦左丞丈二十二韵

纨裤不饿死，
儒冠多误身。
丈人试静听，
贱子请具陈。
甫昔少年日，
早充观国宾。
读书破万卷，
下笔如有神。
赋料扬雄敌，
诗看子建亲。
李邕求识面，
王翰愿卜邻。
自谓颇挺出，
立登要路津。
致君尧舜上，
再使风俗淳。
此意竟萧条，
行歌非隐沦。
骑驴三十载，
旅食京华春。
朝扣富儿门，
暮随肥马尘。
残杯与冷炙，
到处潜悲辛。
主上顷见征，
〔焱欠〕然欲求伸。
青冥却垂翅，
蹭蹬无纵鳞。
甚愧丈人厚，
甚知丈人真。
每于百僚上，
猥诵佳句新。
窃效贡公喜，
难甘原宪贫。
焉能心怏怏？
只是走逡逡。
今欲东入海，
即将西去秦。
尚怜终南山，
回首清谓滨。
常拟报一饭，
况怀辞大臣。
白鸥没浩荡，
万里谁能驯？


    冬日洛城北谒玄元皇帝庙

配极元都□（“门”内“必”），
凭高禁御长。
守祧严具礼，
掌节镇非常。
碧瓦初寒外，
金茎一气旁。
山河扶绣户，
日月近雕梁。
仙李蟠根大，
猗兰奕叶光。
世家遗旧史，
道德付今王。
画手看前辈，
吴生远擅场。
森罗移地轴，
妙绝动宫墙。
五圣联龙衮，
千官列雁行。
冕旒皆秀发，
旌旆尽飞扬。
翠柏深留景，
红梨迥得霜。
风筝吹玉柱，
露井冻银床。
身退卑周室，
经传拱汉皇。
谷神如不死，
养拙更何乡？
	

    高都护骢行

安西都护胡青骢,
声价〔焱欠〕然来向东。
此马临阵久无敌，
与人一心成大功。
功成惠养随所致，
飘飘远自流沙至。
雄姿未受伏枥恩，
猛气犹思战场利。
腕促蹄高如踣铁，
交河几蹴会冰裂。
五花散作云满身，
万里方看汗流血。
长安壮儿不敢骑，
走过掣电倾城知。
青丝络头为君老，
何由却出横门道？


    赠翰林张四学士

翰林逼华盖，
鲸力破沧溟。
天上张公子，
宫中汉客星。
赋诗拾翠殿，
佐酒望云亭。
紫诰仍兼绾，
黄麻似六经。
内颁（一作分）金带赤，
恩与荔枝青。
无复随高凤，
空余泣聚萤。
此生任春草，
垂老独漂萍。
倘忆山阳会，
悲歌在一听。


    赠陈二补阙

世儒多汨没，
夫子独声名。
献纳开东观，
君王问长卿。
皂雕寒始急，
天马老能行。
自到青冥里，
休看白发生。


    冬日有怀李白

寂寞书斋里，
终朝独尔思。
更寻嘉树传，
不忘角弓诗。
短褐风霜入，
还丹日月迟。
未因乘兴去，
空有鹿门期。


    春日忆李白

白也诗无敌，
飘然思不群。
清新庚开府，
俊逸鲍参军。
渭北春天树，
江东日暮云。
何时一尊酒，
重与细论文？


    送孔巢父谢病归游江东，兼呈李白

巢父掉头不肯住，
东将入海随烟雾。
诗卷长流天地间，
钓竿欲拂珊瑚树。
深山大泽龙蛇远，
春寒野阴风景暮。
蓬莱织女（一作玉女）回云车，
指点虚无引归（一作是征）路。
自是君身有仙骨，
世人那得知其故？
惜君只欲苦死留，
富贵何如草头露？
蔡侯静者意有馀，
清夜置酒临前除。
罢琴惆怅月照席，
几岁寄我空中书？
南寻禹穴见李白，
道甫问讯今何如？


    兵车行

车辚辚，
马萧萧，
行人弓箭各在腰。
耶娘妻子走相送，
尘埃不见咸阳桥。
牵衣顿足阑拦道哭，
哭声直上干云霄。
道旁过者问行人，
行人但云点行频。
或从十五北防河，
便至四十西营田。
去时里正与裹头，
归来头白还戍边。
边廷流血成海水，
武皇开边意未已。
君不闻汉家山东二百州，
千村万落生荆杞。
纵有健妇把锄犁，
禾生陇亩无东西。
况复秦兵耐苦战，
被驱不异犬与鸡。
长者虽有问，
役夫敢伸恨？
且如今年冬，
未休关西卒。
县官急索租，
租税从何出？
信知生男恶，
反是生女好。
生女犹得嫁比邻，
生男埋没随百草。
君不见青海头，
古来白骨无人收。
新鬼烦冤旧鬼哭，
天阴雨湿声啾啾。


    同诸公登慈恩寺塔

高标跨苍穹，
烈风无时休。
自非旷士怀，
登兹翻百忧。
方知象教力，
足可追冥搜。
仰穿龙蛇窟，
始出枝撑幽。
七星在北户，
河汉声西流。
羲和鞭白日，
少昊行清秋。
秦山忽破碎，
泾渭不可求。
俯视但一气，
焉能辨皇州？
回首叫虞舜，
苍梧云正愁。
惜哉瑶池饮，
日晏昆仑邱。
黄鹄去不息，
哀鸣何所投。
君看随阳雁，
各有稻粱谋。


    投简成华两县诸子

赤县官曹拥才杰，
软裘快马当冰雪。
长安苦寒谁独悲？
杜陵野老骨欲折。
南山豆苗早荒秽，
青门瓜地新冻裂。
乡里儿童项领成，
朝廷故旧礼数绝。
自然弃掷与时异，
况乃疏顽临事拙。
饥卧动即向一旬。
敝衣何啻联百结。
君不见空墙日色晚，
此老无声泪垂血！


    病後遇过王倚饮赠歌

麟角凤觜世莫识，
煎胶续弦奇自见。
尚看王生抱此怀，
在于甫也何由羡？
且过王生慰畴昔，
素知贱子甘贫贱。
酷见冻馁不足耻，
多病沈年苦无健。
王生怪我颜色恶，
答云伏忱艰难遍：
疟疠三秋孰可忍？
寒热百日相交战。
头白眼暗坐有胝，
肉黄皮皱命如线。
惟生哀我未平复，
为我力致美淆膳。
遣人向市赊香粳，
唤妇出房亲自馔。
长安冬□（艹俎）酸且绿，
金城土酥静如练。
兼求畜豪且割鲜，
密沽斗酒谐终宴。
故人情义晚谁似？
令我手脚轻欲旋。
老马为驹信不虚，
当时得意况深眷。
但使残年饱吃饭，
只愿无事常相见！


    示从孙济

平明跨驴出，
未知适谁门。
权门多〔口尊〕沓，
且复寻诸孙。
诸孙贫无事，
客舍如荒村。
堂前自生竹，
堂後自生萱。
萱草秋已死，
竹枝霜不蕃。
淘米少汲水，
汲多井水浑。
刈葵莫放手，
放手伤葵根。
阿翁懒惰久，
觉儿行步奔。
所来为宗族，
亦不为盘飧。
小人利口实，
薄俗难具论。
勿受外嫌猜，
同姓古所敦。


    杜位宅守岁

守岁阿戎家，
椒盘已颂花。
盍簪喧枥马，
列炬散林鸦。
四十明朝过，
飞腾暮景斜。
谁能更拘束？
烂醉是生涯。


    元都坛歌寄元逸人

故人昔隐东蒙峰，
已佩含景苍精龙。
故人今居子午谷，
独在阴崖结茅屋。
屋前太古元都坛，
青石漠漠常风寒。
子归夜啼山竹裂，
王母昼下云旗翻。
知君此计诚长往，
芝草琅〔王干〕日应长。
铁锁高垂不可攀，
致身福地何萧爽。

  
杜甫诗全集・卷二（７１首）            


编校：方舟子

卷二

（天宝中公在京师作）

    乐游园歌
    （原注：晦日贺兰杨长史筵醉中作）

乐游古园萃森爽，
烟绵碧草萋萋长。
公子华筵势最高，
秦川对酒平如掌。
长生木瓢示真率，
更调鞍马狂欢赏。
青春波浪芙蓉园，
白日雷霆夹城仗。
阊阖晴开〔言失〕荡荡，
曲江翠幕排银榜。
拂水低回舞袖翻，
缘云清切歌声上。
却忆年年人醉时，
只今未醉已先悲。
数茎白发那抛得？
百罚深杯亦不辞。
圣朝亦（一作已）知贱士丑，
一物自荷皇天慈。
此身饮罢无归处，
独立苍茫自咏诗。
	

    曲江三章章五句

曲江萧条秋气高，
菱荷枯折随风涛。
游子空嗟垂二毛，
白石素沙亦相荡，
哀鸿独叫求其曹。

即事非今亦非古，
长歌激夜梢林莽，
比屋豪华固难数。
吾人甘作心似灰，
弟侄何伤泪如雨？

自断此生休问天，
杜曲幸有桑麻田，
故将移住南山边。
短衣匹马随李广，
看射猛虎终残年。
	

    敬赠郑谏议十韵

谏官非不达，
诗义早知名。
破的由来事，
先锋孰敢争！
思飘云物动，
律中鬼神惊。
毫发无遗憾（一作恨），
波澜独老成。
野人宁得所，
天意薄浮生。
多病休儒服，
冥搜信客旌。
筑居仙缥缈，
旅食岁峥嵘。
使者求颜阖，
诸公厌〔礻尔〕衡。
将期一诺重，
〔焱欠〕使寸心倾。
君见途穷哭，
宣忧阮步兵。


    贫交行

翻手作云覆手雨，
纷纷轻薄何须数？
君不见管鲍贫时交，
此道今人弃如土。


    白丝行

缫丝须长不须白，
越罗蜀锦金粟尺。
象床玉手乱殷红，
万草千花动凝碧。
已悲素质随时染，
裂下鸣机色相射。
美人细意熨贴平，
裁缝灭尽针线迹。
春天衣著为君舞，
蛱蝶飞来黄鹂语。
落絮游丝亦有情，
随风照日宜轻举。
香汗清尘污颜色，
开新合故置何许？
君不见才士汲引难，
恐惧弃捐羁旅。


    前出塞九首

戚戚去故里，
悠悠赴交河。
公家有程期，
亡命婴祸罗。
君已富士境，
开边一何多？
弃绝父母恩，
吞声行负戈。

出门日已远，
不受徒旅欺。
骨肉恩岂断？
男儿死无时。
走马脱辔头，
手中挑青丝。
捷下万仞冈，
俯身试搴旗。

磨刀呜咽水，
水赤刃伤手。
欲轻肠断声，
心绪乱已久。
丈夫誓许国，
愤惋复何有？
功名图麒麟，
战骨当速朽。

送徒既有长，
远戍亦有身。
生死向前去，
不劳吏怒嗔。
路逢相识人，
附书与六亲。
哀哉两决绝，
不复同苦辛！

迢迢万里馀，
领我赴三军。
军中异苦乐，
主将宁尽闻？
隔河见胡骑，
倏忽数百群。
我始为奴朴，
几时树功勋？

挽弓当挽强，
用箭当用长；
射人先射马，
擒贼先擒王。
杀人亦有限，
列（一作立）国自有疆。
苟能制侵陵，
岂在多杀伤？

驱马天雨雪，
军行入高山。
迳危抱寒石，
指落曾冰间。
已去汉月远，
何时筑城还？
浮云暮南征，
可望不可攀。

单于寇我垒，
百里风尘昏。
雄剑四五动，
彼军为我奔。
虏其名王归，
系颈授辕门。
潜身备行列，
一胜何足论？

从军十年馀，
能无分寸功？
众人贵苟得，
欲语羞雷同。
中原有斗争，
况在狄与戎？
丈夫四方志，
安可辞固穷？

	
    送高三十五书记

崆峒小麦熟，
且愿休王师。
请公问主将：
焉用穷荒为？
饥鹰未饱肉，
侧翅随人飞。
高生跨鞍马，
有似幽并儿。
脱身簿尉中，
始与捶楚辞。
借问今何官，
触热向武威？
答云一书记，
所愧国士知。
人实不易知，
更须慎其仪。
十年出幕府，
自可持旌麾。
此行既特达，
足以慰所思。
男儿功名遂，
亦在老大时。
常恨结欢浅，
各在天一涯。
又如参与商，
惨惨中肠悲。
惊风吹鸿鹄，
不得相追随。
黄尘翳沙漠，
念子何当归。
边城有馀力，
早寄从军诗。


    送裴二虬尉永嘉

孤屿亭何处？
天涯水气中。
故人官就此，
绝境与谁同？
隐吏逢梅福，
游山忆谢公。
扁舟吾已具，
把钓待秋风。

    送张十二参军赴蜀州，因呈杨五侍御

好去张公子，
通家别恨添。
两行秦树直，
万点蜀山尖。
御史新骢马，
参军旧紫髯。
皇华吾善处，
于汝定无嫌。


    送韦书记赴西安

夫子〔焱欠〕通贵，
云泥相望悬。
白头无藉在，
朱绂有哀怜。
书记赴三捷，
公车留二年。
欲浮江海去，
此别意茫然。


    寄高三十五书记

叹惜高生老，
新诗日又多。
美名人不及，
佳句法如何？
主将收才子，
崆峒足凯歌。
闻君已朱绂，
且得慰蹉跎。


    故武卫将军挽歌三首

严警当寒夜，
前军落大星。
壮夫思果决，
哀诏惜精灵。
王者今无战，
书生已勒铭。
封侯意疏阔，
编简为谁青？

舞剑过人绝，
鸣弓射兽能。
〔金舌〕锋行惬顺，
猛噬失跷腾。
赤羽千夫膳，
黄河十月冰。
横行沙漠外，
神速自今称。

哀挽青门去，
新阡绛水遥。
路人纷雨泣，
天意飒风飘。
部曲精仍锐，
何奴气不骄。
无由睹雄略，
大树日萧萧！


    奉留赠集贤院崔于二学士

昭代将垂白，
途穷乃叫阍。
气冲星象表，
词感帝王尊。
天老书题目，
春宫验讨论。
倚风遗〔儿鸟〕路，
随水到龙门。
竟与蛟螭杂，
徒闻燕雀喧。
青冥犹契阔，
陵厉不飞翻。
儒术诚难起，
家声庶已存。
故山多药物，
胜概忆桃源。
欲整还乡旆，
长怀禁掖垣。
谬称三赋在，
难述二公恩。
（原注：甫献《三大礼赋》出身，二公常谬称述。）


    奉赠鲜于京兆二十韵

王国称多士，
贤良复几人？
异才应间出，
爽气必殊伦。
始见张京兆，
宜居汉近臣。
骅骝开道路，
雕鹗离风尘。
侯伯知何等算，
文章实致身。
奋飞超等级，
容易失沈沦。
脱略蟠溪钓，
操持郢匠斤。
云霄今巳逼，
台衮更谁亲？
凤穴邹皆好，
龙门客又新。
义声纷感激，
败绩自逡巡。
途远欲何向，
天高难重陈。
学诗犹孺子，
乡赋忝嘉宾。
不得同晁错，
吁嗟後〔谷阝〕诜。
计疏疑翰墨，
时过忆松筠。
献纳纡皇眷，
中间谒紫宸。
且随诸彦集，
方觊薄才伸。
破胆遭前政，
阴谋独秉钧。
微生沾忌刻，
万事益酸辛。
交合丹青地，
恩倾雨露辰。
有儒愁饿死，
早晚报平津。


    丽人行

三月三日天气新，
长安水边多丽人。
态浓意远淑且真，
肌理细腻骨肉匀。
绣罗衣裳照暮春，
蹙金孔雀银麒麟。
头上何所有？
翠微□（“匀”内换“盍”）叶垂鬓唇。
背後何所见？
珠压腰〔衣及〕稳称身。
就中云幕椒房亲，
赐名大国虢与秦。
紫驼之峰出翠釜，
水精之盘行素鳞。
犀筋厌饫久未下，
鸾刀缕切空纷纶。
黄门飞〔革空〕不动尘，
御厨络绎送八珍。
箫鼓（一作管）哀吟感鬼神，
宾从杂还实要津。
後来鞍马何逡巡！
当轩下马入锦茵。
杨花雪落覆白苹，
青鸟飞去衔红巾。
炙手可热势绝伦，
慎莫近前丞相嗔！


    叹庭前甘菊花

庭前甘菊移时晚，
青蕊重阳不堪摘。
明日萧条醉尽醒，
残花烂熳开何益？
篱边野外多众芳，
采撷细琐升中堂。
念兹空长大枝叶，
结根失所缠风霜。


    醉时歌
    （原注：赠广文馆博士郑虔）

诸公衮衮登台省，
广文先生官独冷。
甲第纷纷厌粱肉，
广文先生饭不足。
先生有道出羲皇，
先生有才过屈宋。
德尊一代常坎轲，
名垂万古知何用？
杜陵野客人更嗤，
被褐短窄鬓如丝。
日籴太仓五升米，
时赴郑老同襟期。
得钱即相觅，
沽酒不复疑，
忘形到尔汝，
痛饮真吾师。
清夜沈沈动春酌，
灯前细雨檐花落。
但觉高歌有鬼神，
焉知饿死填满壑？
相如逸才亲涤器，
子云识字终投阁。
先生早赋归去来，
石田茅屋荒苍苔。
儒术于我何有哉？
孔丘盗跖俱尘埃。
不须闻此意惨怆，
生前相遇且衔杯。


    醉歌行
    （原注：别从侄勤落第归）

陆机二十作文赋，
汝更小年能缀文。
总角草书又神速，
世上儿子徒纷纷。
骅骝作驹已汗血，
鸷鸟举翮连青云。
词源倒流三峡水，
笔阵独扫千人军。
只今年才十六七，
射策君门期第一。
旧穿杨叶真自知，
暂蹶霜蹄未为失。
偶然擢秀非难取，
会是排风有毛质。
汝身已见唾成珠，
汝伯何由发如漆？
春光潭（一作澹）沱秦东亭，
渚蒲牙白水荇青。
风吹客衣日杲杲，
树搅离思花冥冥。
酒尽沙头双玉瓶，
众宾皆醉我独醒。
乃知贫贱别更苦，
吞声踯躅涕泪零。


    陪李金吾花下饮

胜地初相引，
徐行得自娱。
见轻吹鸟毳，
随意数花须。
细草偏称（一作称偏）坐，
香醪懒再酤。
醉归应犯夜，
可怕李金吾。


    陪郑广文游何将军山林十首

不识南塘路，
今知第五桥。
名园依绿水，
野竹上青霄。
谷口旧相得，
濠梁同见招。
平生为幽兴，
未惜马蹄遥。

百顷风潭上，
千章夏木清。
卑枝低结子，
接叶暗巢莺。
鲜鲫银丝脍，
香芹碧涧羹。
翻疑柁楼底，
晚饭越中行。

万里戎王子，
何年别月支？
异花开绝域，
滋蔓匝清池。
汉使徒空到，
神农竟不知。
露翻兼雨打，
开坼渐日（一作渐）离披。

旁舍连高竹，
疏篱带晚花。
碾涡深没马，
藤蔓曲藏蛇。
词赋工无益，
山林迹未赊。
尽捻书籍卖，
来问尔东家。

剩水沧江破，
残山碣石开。
绿垂风折笋，
红绽雨肥梅。
银甲弹筝用，
金鱼换酒来。
兴移无洒扫，
随意坐莓苔。

风磴吹阴雪，
云门吼瀑泉。
酒醒思卧簟，
衣冷欲装绵。
野老来看客，
河鱼不取钱。
只疑淳朴处，
自有一山川。

棘树寒云色，
茵〔艹陈〕春藕香。
脆添生菜美，
阴益食单凉。
野鹤清晨出，
山精白日藏。
石林蟠水府，
百里独苍苍。

忆过杨柳渚，
走马定昆池。
醉把青荷叶，
狂遗白接□（上“曰”下“离”）。
刺船思郢客，
解水乞吴儿。
坐对秦山晚，
江湖兴颇随。

床上书连屋，
阶前树拂云。
将军不好武，
稚子总能文。
醒酒微风入，
听诗静夜分。
〔纟希〕衣挂萝薜，
凉月白纷纷。

幽意忽不惬，
归期无奈何。
出门流水住，
回首白云多。
自笑灯前舞，
谁怜醉後歌。
只应与朋好，
风雨亦来过。
	

    重游何氏五首

问讯东桥竹，
将军有报书。
倒衣还命驾，
高枕乃吾庐。
花妥莺捎蝶，
溪喧獭趁鱼。
重来休沐地，
真作野人居。

山雨尊仍在，
沙沈榻未移。
犬迎曾宿客，
鸦护落巢儿。
云薄翠微寺，
天清皇子陂。
向来幽兴极，
步屣过东篱。

落日平台上，
春风啜茗时。
石栏斜点笔，
桐叶坐题诗。
翡翠鸣衣桁，
蜻蜓立钓丝。
自今幽兴熟，
来往亦无期。

颇怪朝参懒，
应耽野趣长。
雨抛金锁甲，
苔卧绿沈枪。
手自移蒲柳，
家才足稻粱。
看君用幽意，
白日到羲皇。

到此应常宿，
相流可判年。
蹉跎暮容色，
怅望好林泉。
何日沾微禄，
归山买薄田？
斯游恐不遂，
把酒意茫然。


    陪诸贵公子丈八沟携妓纳凉，
    晚际遇雨二首

落日放船好，
轻风生浪迟。
竹深留客处，
荷净纳凉时。
公子调冰水，
佳人雪藕丝。
片云头上黑，
应是雨催诗。

雨来沾席上，
风急打船头。
越女红妆湿，
燕姬翠黛愁。
缆侵堤柳系，
幔卷浪花浮。
归路翻萧飒，
陂塘五月秋。


    九日曲江

缀席茱萸好，
浮舟菡萏衰。
百年秋已半，
九日意兼悲。
江水清源曲，
荆门此路疑。
晚来高兴尽，
摇荡菊花期。


    投赠哥舒开府翰二十韵

今代麒麟阁，
何人第一功？
君王自神武，
驾驭必英雄。
开府当朝杰，
论兵迈古风。
先锋百胜在，
略地两隅空。
青海无传箭，
天山早挂弓。
廉颇仍走敌，
魏绛巳和戎。
每惜河湟弃，
新兼节制通。
智谋垂睿想，
出入冠诸公。
日月低秦树，
乾坤绕汉宫。
胡人愁逐北，
宛马又从东。
受命边沙远，
归来御席同。
轩墀曾宠鹤，
畋猎旧非熊。
茅土加名数，
山河誓始终。
策行遗战伐，
契合动昭融。
勋业青冥上，
交亲气概中。
未为珠履客，
巳见白头翁。
壮节初题柱，
生涯独转蓬。
几年春草歇，
今日暮途穷。
军事留孙楚，
行间识吕蒙。
防身一长剑，
将欲倚崆峒。


    赠献纳使起居田舍人澄

献纳司存雨露边，
地分清切任才贤。
舍人退食收封事，
宫女开函近御筵。
晓漏追趋青琐闼，
晴窗检点白云篇。
扬雄更有河东赋，
唯待吹嘘送上天。


    崔驸马山亭宴集

箫史幽栖地，
林间踏凤毛。
〔氵伏〕流何处入，
乱石闭门高。
客醉挥金碗，
诗成得绣袍。
清秋多宴会，
终日困香醪。


    与〔雩阝〕县源大少府宴〔氵美〕陂

应为西陂好，
金钱罄一餐。
饭抄云子白，
瓜嚼水精寒。
无计回船下，
空愁避酒难。
主人情烂熳，
持答翠琅〔王干〕。


    城西陂泛舟

青蛾皓齿在楼船，
横笛短箫悲远天。
春风自信牙樯动，
迟日徐看锦缆牵。
鱼吹细浪摇歌扇，
燕蹴飞花落舞筵。
不有小舟能荡桨，
百壶那送酒如泉？


    〔氵美〕陂行

岑参兄弟皆好奇，
携我远来游〔氵美〕陂。
天地黯惨忽异色，
波涛万顷堆琉璃。
琉利汗漫泛舟入，
事殊兴极忧思集。
鼍作鲸吞不复知，
恶风白浪何嗟及。
主人锦帆相为开，
舟子喜甚无氛埃。
凫□（“翳”下换“鸟”）散乱棹讴发，
丝管啁啾空翠来。
沉竿续蔓深莫测，
菱叶荷花净如拭。
宛在中流渤〔氵解〕清，
下归无极终南黑。
半陂以南纯浸山，
动影袅窕冲融间。
船舷暝戛云际寺，
水面月出蓝田关。
此时骊龙亦吐珠，
冯夷击鼓群龙趋。
湘妃汉女出歌舞，
金支翠旗光有无。
咫尺但愁雷雨至，
苍茫不晓神灵意。
少壮几时奈老何，
向来哀乐何其多？


    〔氵美〕陂西南台

高台面苍陂，
六月风日冷。
蒹□（“暇”去“日”加草盖）离披去，
天水相与永。
怀新目似击，
接要心已领。
仿像识鲛人，
空〔氵蒙〕辨鱼艇。
错磨终南翠，
颠倒白阁影。
□（上山下酋）□（上山下卒）增光辉，
乘陵惜俄顷。
劳生愧严郑，
外物慕张邴。
世复轻骅骝，
吾甘杂蛙黾。
知归俗可忽，
取适事莫并。
身退岂待官，
老来苦便静。
况资菱芡足，
庶结茅茨迥。
从此具扁舟，
弥年逐清景。


    九日寄岑参

出门复入门，
雨脚但如旧。
所向泥活活，
思君令人瘦。
沈吟坐西轩，
饮食错昏昼。
寸步曲江头，
难为一相就。
吁嗟乎苍生，
稼穑不可救。
安得诛云师？
畴能补天漏？
大明韬日月，
旷野号禽兽。
君子强逶迤，
小人困弛骤。
维南有崇山，
恐与川浸溜。
是节东篱菊，
纷披为谁秀？
岑生多新诗，
性亦嗜醇酎。
采采黄金花，
何由满衣袖？


    承沈八丈东美徐膳部员外，阻雨未遂驰贺，
    奉寄此诗

今日西京掾，
多除内省郎。（原注：府掾四人，同日拜郎）
通家惟沈氏，
谒帝似冯唐。
诗律群公问，
儒门旧史长。
清秋便寓直，
列宿顿辉光。
未暇申宴安慰，
含情空激扬。
司存何所比，
膳部默凄伤。
（原注：甫大叔昔任此官）
贫贱人事略，
经过霖潦妨。
礼同诸父长，
恩岂布衣忘？
天路牵骐骥，
云台引栋梁。
徒怀贡公喜，
飒飒鬓毛苍。


    苦雨奉寄陇西公兼呈王征士

今秋乃淫雨，
仲月来寒风。
群木水光下，
万家云气中。
所思碍行潦，
九里信不通。
悄悄素〔氵产〕路，
迢迢天汉东。
愿腾六尺马，
背若孤征鸿。
划见公子面，
超然欢笑同。
奋飞既胡越，
局促伤樊笼。
一饭四五起，
凭轩心力穷。
嘉蔬没混浊，
时菊碎榛丛。
鹰隼亦屈猛，
乌鸢何所蒙。
式瞻北邻居，
取适南巷翁。
挂席钓川涨，
焉知清兴终。


    秋雨叹三首

雨中百草秋烂死，
阶下决明颜色鲜。
著叶满枝翠羽盖，
开花无数黄金钱。
凉风萧萧吹汝急，
恐汝後时难独立。
堂上书生空白头，
临风三嗅馨香泣。

阑风伏雨秋纷纷，
四海八荒同一云。
去马来牛不复辨，
浊泾清渭何当分？
禾头生耳黍穗黑，
农夫田父无消息。
城中斗米换衾〔衤周〕，
相许宁论两相直？

长安布衣谁比数，
反锁衡门守环堵。
老夫不出长蓬蒿，
稚子无忧走风雨。
雨声飕飕催早寒，
胡雁翅湿高飞难。
秋来未曾见白日，
泥污后土何时干？


    奉赠太常张卿〔土自〕二十韵

方丈三韩外，
昆仑万国西。
建标天地阔，
诣绝古今迷。
气得神仙迥，
恩承雨露低。
相门清议众，
儒术大名齐。
轩冕罗天阙，
琳琅识介圭。
伶官诗必诵，
夔乐典犹嵇。
健笔凌鹦鹉，
〔金舌〕锋莹〔辟鸟〕鹈。
友于皆挺拔，
公望各端倪。
通籍逾青琐，
亨衢照紫泥。
灵虬传夕箭，
归马散霜蹄。
能事闻重译，
嘉谟及远黎。
弼谐方一展，
班序更何跻。
适越空颠踬，
游梁竟惨凄。
谬知终画虎，
微分是醯鸡。
萍泛无休日，
桃阴想旧蹊。
吹嘘人所羡，
腾跃事仍睽。
碧海真难涉，
青云不可梯。
顾深惭锻炼，
材小辱提携。
槛束哀猿叫，
枝惊夜鹊栖。
几时陪羽猎，
应指钓璜溪。


    上韦左相二十韵

凤历轩辕纪，
龙飞四十春。
八荒开寿域，
一气转洪钓。
霖雨思贤佐，
丹青忆老臣。
（原注：公之先人，遗风馀烈，至今称之）
应图求骏马，
惊代得麒麟。
沙汰江河浊，
调和鼎鼐新。
韦贤初相汉，
范叔巳归秦。
盛业今如此，
传经固绝伦。
豫章深出地，
沧海阔无津。
北斗司喉舌，
东方领缙绅。
持衡留藻鉴，
听履上星辰。
独步才超古，
馀波德照邻。
聪明过管辂，
尺牍倒陈遵。
岂是池中物？
由来席上珍。
庙堂知至理，
风俗尽还淳。
才杰俱登用，
愚蒙但隐沦。
长卿多病久，
子夏索居频。
回首驱流俗，
生涯似众人。
巫咸不可问，
邹鲁莫容身。
感激时将晚，
苍茫兴有神。
为公歌此曲，
涕泪在衣巾。


    夜听许十一诵诗爱而有作

许生五台宾，
业白出石壁。
余亦师粲可，
身犹缚禅寂。
何阶子方便，
谬引为匹敌。
离索晚相逢，
包蒙欣有击。
诵诗浑游衍，
四座皆辟易。
应手看捶钩，
清心听鸣镝。
精微穿溟〔氵幸〕，
飞动摧霹雳。
陶谢不枝梧，
风骚共推激。
紫燕自超诣，
翠驳谁翦剔？
君意人莫知，
人间夜寥阒。


    戏简郑广文兼呈苏司业

广文到官舍，
系马堂阶下。
醉则骑马归，
颇遭官长骂。
才名三十年，
坐客寒无毡。
赖有苏司业，
时时乞（一作与）酒钱。


    夏日李公见访

远林暑气薄，
公子过我游。
贫居类村坞，
僻近城南搂。
傍舍多淳朴，
所须亦易求。
隔屋唤西家，
借问有酒不？
墙头过浊醪，
展席俯长流。
清风左右至，
客意已惊秋。
巢多众鸟斗，
叶密鸣蝉稠。
苦遭此物聒，
孰谓吾庐幽？
水花晚色净，
庶足充淹留。
预恐尊中尽，
更起为君谋。


    天育骠骑歌

吾闻天子之马走千里，
今之画图无乃是？
是何意态雄且杰，
骏尾萧梢朔风起。
毛为绿缥两耳黄，
眼有紫焰双瞳方。
矫矫龙性含（一作合）变化，
卓立天骨森开张。
伊昔太朴张景顺，
监牧攻驹阅清峻。
遂令大奴守天育，
别养骥子怜神骏。
当时四十万匹马，
张公叹其材尽下。
故独写真传世人，
见之座右久更新。
年多物化空行影，
鸣呼健步无由骋！
如今岂无〔马要〕□（“衷”中换马）与骅骝，
时无王良伯乐死即休！


    沙苑行

君不见左辅白沙如白水，
缭以周墙百馀里。
龙媒昔是渥洼生，
汗血今称献于此。
苑中〔马来〕牝三千匹，
丰草青青寒不死。
食之豪健西域无，
每岁攻驹冠边鄙。
王有虎臣司苑门，
入门天厩皆云屯。
〔马肃〕〔马霜〕一骨独当御，
春秋二时归至尊。
至尊内外马盈亿。
伏枥在□（“炯”换土旁）空大存。
逸群绝足信殊杰。
倜傥权奇难具论。
累累〔土追〕阜藏奔突，
往往坡陀纵超越。
角壮翻同糜鹿游，
浮深簸荡鼋鼍窟。
泉出巨鱼长比人，
丹砂作尾黄金鳞。
岂知异物同精气，
虽未成龙亦有神。


    骢马行

邓公马癖人共知，
初得花骢大宛种。
夙昔传闻思一见，
牵来左右神皆竦。
雄姿逸态何□（上山下酋）□（上山下卒），
顾影骄嘶自衿宠。
隅目青荧夹镜悬，
肉鬃〔石畏〕□（“儡”换石旁）连钱动。
朝来少试华轩下，
未觉千金满高价。
赤汗微生白雪毛，
银鞍却覆香罗帕。
卿家旧赐公取之，
天厩真龙此其亚。
昼洗须腾泾渭深，
夕趋可刷幽并夜。
吾闻良骥老始成，
此马数年人更惊。
岂有四蹄疾于鸟，
不与八骏俱先鸣。
时俗造次那得致，
云雾晦冥方降精。
近闻下诏喧都邑，
肯使骐□（“麟”换马旁）地上行。


    魏将军歌

将军昔著从事衫，
铁马驰突重两衔。
披坚执锐略西极，
昆仑月窟东崭岩。
君门羽林万猛士，
恶若哮虎子所监。
五年起家列霜戟，
一日过海收风帆。
平生流辈徒蠢蠢，
长安少年气欲尽。
魏侯骨耸精爽紧，
华岳峰尖见秋隼。
星躔宝校金盘陀，
夜骑天驷超天河。
搀枪荧惑不敢动，
翠蕤云□（“旗”其换肖）相荡摩。
吾为子起歌都护；
酒阑插剑肝胆露，
钩陈苍苍玄武暮。
万岁千秋奉圣明，
临江节士安足数！


  
杜甫诗全集・卷三（５４首）            


编校：方舟子

卷三

（天宝、至德间，公居京师授率府参军，及陷贼中，间道
归凤翔官左拾遗作。）

    赠田九判官

崆峒使节上青霄，
河陇降王款圣朝。
宛马总肥春苜蓿，
将军只数汉嫖姚。
陈留阮〔王禹〕谁争长，
京兆田郎早见招。
麾下赖君才并美，
独能无意向渔憔。


    送蔡希鲁（一作曾）都尉还陇右，因寄高三十五书记
    （原注：时哥舒入奏，勒蔡子先归。）

蔡子勇成癖，
弯弓西射胡。
健儿宁斗死，
壮士耻为儒。
官是先锋得，
材缘挑战须。
身轻一鸟过，
枪急万人呼！
云幕随开府，
春城赴上都。
马头金□（“匣”甲换合）匝，
驼背锦模糊。
咫尺雪山路，
归飞青海隅。
上公犹宠锡，
突将且前驱。
汉使（一作水）黄河远，
凉州白麦枯。
因君问消息，
好在阮元瑜？


    桥陵诗三十韵因呈县内诸官

先帝昔晏驾，
兹山朝百灵。
崇冈拥象设，
沃野开天庭。
即事壮重险，
论功超五丁。
坡陀因厚地，
却略罗峻屏。
云阙虚冉冉，
风松肃泠泠。
石门霜露白，
玉殿莓苔青。
宫女晚知曙，
祠官朝见星。
空梁簇画戟，
阴井敲铜瓶。
中使日相（一作夜）继，
惟王心不宁。
岂徒恤备享，
尚谓求无形。
孝理敦国政，
神凝推道经。
瑞芝产庙柱，
好鸟鸣岩扃。
高岳前□（上山下律）□（上山下卒），
洪河左滢潆。
金城蓄峻址，
沙苑交回汀。
永与奥区固，
川原纷眇冥。
居然赤县立，
台榭争□（上山小召）亭。
官属果称是，
声华真可听。
王刘美竹润，
裴李春兰馨。
郑氏才振古，
啖侯笔不停。
遣词必中律，
利物常发硎。
绮绣相展转，
琳琅愈青荧。
侧闻鲁恭化。
秉德崔瑗铭。
太使候凫影，
王乔随鹤翎。
朝仪限霄汉，
容思回林□（“炯”换土旁）。
〔车感〕轲辞下杜，
飘摇凌浊泾。
诸生旧短褐，
旅泛一浮萍。
荒岁儿女瘦，
暮途涕泪零。
主人念老马，
廨宇容秋萤。
流寓理岂惬，
穷愁醉不醒。
何当摆俗累，
浩荡乘沧溟？


    九日杨奉先会白水崔明府

今日潘怀县，
同时陆浚仪。
坐开桑落酒，
来把菊花枝。
天宇清霜净，
公堂宿雾披。
晚来留客醉，
凫舄共差池。


    白水明府舅宅喜雨，得过字

吾舅政如此，
古人谁复过。
碧山晴又湿，
白水雨偏多。
精祷既不昧，
欢娱将谓何？
汤年旱颇甚，
今日醉弦歌。


    官定後戏赠
    （原注：时免河西尉为右卫率府参军）

不作河西尉，
凄凉为折腰。
老夫怕趋走，
率府且逍遥。
耽酒须微禄，
狂歌托圣朝。
故山归兴尽，
回首向风飚。


    後出塞五首

男儿生世间。
及壮当封侯。
战伐有功业。
焉能守旧丘？
召募赴蓟门，
军动不可留。
千金买马鞍（一作鞭），
百金装刀头。
闾里送我行，
亲戚拥道周。
斑白居上列，
酒酣进庶羞。
少年别有赠，
含笑看吴钩。

朝进东门营，
暮上河阳桥。
落日照大旗，
马鸣风萧萧。
平沙列万幕，
部伍各见招。
中天悬明月，
令严夜寂寥。
悲笳数声动，
壮士惨不骄。
借问大将谁，
恐是霍嫖姚。

古人重守边，
今人重高勋。
岂知英雄主，
出师亘长云。
六合已一家，
四夷且孤军。
遂使貔虎士，
奋身勇所闻。
拔剑击大荒，
日收胡马群。
誓开玄冥北，
持以奉吾君。

献凯日继踵，
两蕃静无虞。
渔阳豪侠地，
击鼓吹笙竽。
云帆转辽海，
粳稻来东吴。
越罗与楚练，
照耀舆台躯。
主将位益崇，
气骄凌上都。
边人不敢议，
议者死路衢。

我本良家子，
出师亦多门。
将骄益愁思，
身贵不足论。
跃马二十年，
恐孤明主恩。
坐见幽州骑，
长驱河洛昏。
中夜问道归，
故里但空村。
恶名幸脱兔，
穷老无儿孙。


    去矣行

君不见鞲上鹰，
一饱即飞掣。
焉能作堂上燕，
衔泥附炎热？
野人旷荡无〔面页〕颜，
岂可久在王侯间？
未试囊中餐玉法，
明朝且入蓝田山。


    奉同郭给事汤东灵湫作

东山气鸿蒙，
宫殿居上头。
君来必十月，
树羽临九州。
阴火煮玉泉，
喷薄涨岩幽。
有时浴赤日，
光抱空中搂。
阆风入辙迹，
旷原延冥搜。
沸天万乘动，
观水百丈湫。
幽灵斯可佳，
王命官属休。
初闻龙用壮，
擘石摧林丘。
中夜窟宅改，
移因风雨秋。
倒悬瑶池影，
屈注沧江流。
味如甘露浆，
挥弄滑且柔。
翠旗澹偃蹇，
云车纷少留。
箫鼓荡四溟，
异香泱漭浮。
鲛人献微绡，
曾祝沉豪牛。
百祥奔盛明，
古先莫能俦。
坡陀金虾蟆，
出见盖有由。
至尊顾之笑，
王母不肯收。
复归虚无底，
化作长黄□（“纠”换虫旁）。
飘摇青琐郎，
文采珊瑚钩。
浩歌渌水曲，
清绝听者愁。


    自京赴奉先县咏怀五百字

杜陵有布衣，
老大意转拙。
许身一何愚？
窃比稷与契。
居然成获落，
白手甘契阔。
盖棺事则已，
此志常觊豁。
穷年忧黎元，
叹息肠内热。
取笑同学翁，
浩歌弥激烈。
非无江海志，
萧洒送日月。
生逢尧舜君，
不忍便永诀。
当今廊庙具，
构厦岂云缺？
葵藿倾太阳，
物性固莫夺。
顾惟蝼蚁辈，
但自求其穴。
胡为慕大鲸，
辄拟偃溟渤？
以兹误生理，
独耻事干谒。
兀兀遂至今，
忍为尘埃没。
终愧巢与由，
未能易其节。
沉饮聊自遣，
放歌破（一作颇）愁绝。
岁暮百草零，
疾风高冈裂。
天衢阴峥嵘，
客子中夜发。
霜严衣带断，
指直不得结。
凌晨过骊山，
御榻在〔山带〕〔山臬〕。
蚩尤塞寒空，
蹴蹋崖谷滑。
瑶池气郁律，
羽林相摩戛。
君臣留欢娱，
乐动殷胶葛。
赐浴皆长缨，
与宴非短褐。
彤庭所分帛，
本自寒女出。
鞭挞其夫家，
聚敛贡城阙。
圣人筐篚恩，
实欲邦国活。
臣如忽至理。
君岂弃此物？
多士盈朝廷，
仁者宜战栗。
况闻内金盘，
尽在卫霍室。
中堂有神仙，
烟雾蒙玉质。
暖客貂鼠裘，
悲管逐清瑟。
劝客驼蹄羹，
霜橙压香橘。
朱门酒肉臭，
路有冻死骨。
荣枯咫尺异，
惆怅难再述。
北辕就泾渭，
官渡又改辙。
群水从西下，
极目高□（上山下卒）兀。
疑是崆峒来，
恐触天柱折。
河梁幸未坼，
枝撑声□（上穴下悉）□（上穴下卒）。
行旅相攀援，
川广不可越。
老妻寄异县，
十口隔风雪。
谁能久不顾？
庶往共饥渴。
入门闻号啕，
幼子饿已卒。
吾宁舍一哀？
里巷亦呜咽。
所愧为人父，
无食致夭折。
岂知秋禾登，
贫窭有苍卒。
生常免租税，
名不隶征伐。
抚迹犹酸辛，
平人固骚屑。
默思失业徒，
因念远戍卒。
忧端齐终南，
〔氵项〕洞不可掇。


    奉先刘少府新画山水障歌

堂上不合生枫树，
怪底江山起烟雾。
闻君扫却赤县图，
乘兴谴画沧洲趣。
画师亦无数，
好手不可遇。
对此融心神，
知君重毫素。
岂但祁岳与郑虔，
笔迹远过杨契丹。
得非元圃裂？
无乃潇湘翻？
悄然坐我天姥下，
耳边已是闻清猿。
反思前夜风雨急，
乃是蒲城鬼神入。
元气淋漓障犹湿，
真宰上诉天应泣。
野亭春还杂花远，
鱼翁暝踏孤舟立。
沧浪水深青且阔，
〔奇欠〕岸侧岛秋毫末。
不见湘妃鼓瑟时，
至今斑竹临江活。
刘侯天机精，
爱画入骨髓。
自有两儿郎，
挥洒亦莫比。
大儿聪明到，
能添老树巅崖里。
小儿心孔开，
貌得山僧及童子。
若耶溪，
云门寺，
吾独胡为在泥滓？
青鞋布袜从此始。


    晦日寻崔戢李封

朝光入瓮牖，
尸寝惊敞裘。
起行视天宇，
春气渐和柔。
兴来不暇懒，
今晨梳我头。
出门无所待，
徒步觉自由。
杖藜复恣意，
免值公与侯。
晚定崔李交，
会心真罕俦。
每过得酒倾，
二宅可淹留。
喜结仁里欢，
况因令节求。
李生园欲荒，
旧竹颇修修。
引客看扫除，
随时成献酬。
崔侯初筵色，
已畏空尊愁。
未知天下士，
至性有此不？
草牙既青出，
蜂声亦暖游。
思见农器陈，
何当甲兵休？
上古葛天氏，
不贻黄屋忧。
至今阮籍等，
熟醉为身谋。
威凤高其翔，
长鲸吞九洲。
地轴为之翻，
百川皆乱流。
当歌欲一放，
泪下恐莫收。
浊醪有妙理，
庶用慰沉浮。


    送率府程录还乡

鄙夫行衰谢，
抱病昏忘集。
当时往还人，
记一不识十。
程侯晚相遇，
与语才杰立。
薰然耳目开，
颇觉聪明人。
千载得鲍叔，
末契有所及。
意钟老柏青，
义动修蛇蛰。
若人可数见，
慰我垂白泣。
告别无淹晷，
百忧复相袭。
内愧突不黔，
庶羞以〔贝周〕给。
素丝挈长鱼，
碧酒随玉粒。
途穷见交态，
世梗悲路涩。
东风吹春冰，
泱漭后土湿。
念君惜羽翮，
既饱更思戢。
莫作翻云鹘，
闻呼向禽急。


    白水县崔少府十九翁高斋三十韵

客从南县来，
浩荡无与适。
旅食白日长，
况当朱炎赫。
高斋坐林杪，
信宿游衍阒。
清晨陪跻攀，
傲睨俯峭壁。
崇冈相枕带，
旷野回咫尺。
始知贤主人，
赠此谴岑寂。
危阶根青冥，
曾冰生淅沥。
上有无心云，
下有欲落石。
泉声闻复息，
动静随所激。
鸟呼藏其身，
有似惧弹射。
吏隐适情性，
兹焉其窟宅。
白水见舅氏，
诸翁乃仙伯。
杖藜长松下，
作尉穷谷僻。
为我炊雕胡，
逍遥展良觌。
坐久风颇怒，
晚来山更碧。
相对十丈蛟，
〔焱欠〕翻盘涡坼。
何得空里雷，
殷殷寻地脉。
烟氛蔼□（上山下酋）□（上山下卒），
魍魉森惨戚。
昆仑崆峒颠，
回首如不隔。
前轩颓反照，
□（“馋”换山旁）绝华岳赤。
兵气涨林峦，
川光杂锋镝。
知是相公军，
铁马云雾积。
玉觞淡无味，
胡羯岂强敌？
长歌激屋梁，
泪下流衽席。
人生半哀乐，
天地有顺逆。
慨彼万国夫，
休明备征狄。
猛将纷填委，
庙谋蓄长策。
东郊何时开？
带甲且未释。
欲告清宴罢，
难拒幽明迫。
三叹酒食旁，
何由似平昔！


    三川观水涨二十韵

我经华原来，
不复见平陆。
北上惟土山，
连天走穷谷。
火云无时出，
飞电常在目。
自多穷岫雨，
行潦相〔兀豕〕蹙。
蓊□（“旬”日换合）川气黄，
群流会空曲。
清晨望高浪，
忽谓阴崖踣。
恐泥窜蛟龙，
登危聚麋鹿。
枯查卷拔树，
□（“儡”换石旁）〔石鬼〕共冲塞。
声吹鬼神下，
势阅人代速。
不有万穴归，
何以尊四渎。
及观泉源涨，
反惧江海覆。
漂沙坼岸去，
漱壑松柏秃。
乘陵破山门，
回斡裂地轴。
交洛赴洪河，
及关岂信宿。
应沉数州没，
如听万室哭。
秽浊殊未清，
风涛怒犹蓄。
何时通舟车？
阴气不黪黩。
浮生有荡汨，
吾道正羁束。
人寰难容身，
石壁滑侧足。
云雷屯不已，
艰险路更局。
普天无川梁，
欲济愿水缩。
因悲中林士，
未脱众鱼腹。
举头向苍天，
安得骑鸿鹄？


    避地

避地岁时晚，
窜身筋骨劳。
诗书遂墙壁，
奴朴且旌旄。
行在仅闻信，
此生随所遭。
神尧旧天下，
会见出腥臊。


    哀王孙

长安城头头白乌，
夜飞延秋门上呼；
又向人家啄大屋，
屋底达官走避胡。
金鞭断折九马死，
骨肉不得（一作待）同驰驱。
腰下宝□（“诀”换玉旁）青珊瑚，
可怜王孙泣路隅。
问之不肯道姓名，
但道困苦乞为奴。
已经百日窜荆棘，
身上无有完肌肤。
高帝子孙尽隆准，
龙种自与常人殊。
豺狼在邑龙在野，
王孙善保千金躯。
不敢长语临交衢，
且为王孙立斯须。
昨夜春风吹血腥，
东来橐驼满旧都。
朔方健儿好身手，
昔何勇锐今何愚？
窃闻天子已传位，
圣德北服南单于。
花门□（“嫠”女换刀）面请雪耻，
慎勿出口他人狙。
哀哉王孙慎勿疏，
五陵佳气无时无。


    哀江头

少陵野老吞声哭，
春日潜行曲江曲。
江头宫殿锁千门，
细柳新蒲为谁绿？
忆昔霓旌下南苑，
苑中万物生颜色。
昭阳殿里第一人，
同辇随君侍君侧。
辇前才人带弓箭，
白马嚼啮黄金勒。
翻身向天仰射云，
一笑（一作箭）正坠双飞翼。
明眸皓齿今何在？
血污游魂归不得。
清渭东流剑阁深，
去住彼此无消息。
人生有情泪沾臆，
江水（一作草）江花岂终极？
黄昏胡骑尘满城，
欲往城南望城北（一作忘南北）。


    悲陈陶

孟冬十郡良家子，
血作陈陶泽中水。
野旷天清无战声，
四万义军同日死。
群胡归来血洗箭，
仍唱胡歌饮都市。
都人回面向北啼，
日夜更望官军至。


    悲青阪

我军青阪在东门，
天寒饮马太白窟。
黄头奚儿日向西，
数骑弯弓敢驰突。
山雪河冰野萧瑟，
青是烽烟白人骨。
焉得附书与我军，
忍待明年莫仓卒？


    对雪

战哭多新鬼，
愁吟独老翁。
乱云低薄暮，
急雪舞回风。
瓢弃尊无绿，
炉存火似红。
数州消息断，
愁坐正书空。


    月夜

今夜〔鹿阝〕州月，
闺中只独看。
遥怜小儿女，
未解忆长安。
香雾云鬟湿，
清辉玉臂寒。
何时倚虚幌，
双照泪痕干？


    薛端薛复筵简薛华醉歌

文章有神交有道，
端复得之名誉早。
爱客满堂尽豪杰（一作翰），
开筵上日思芳草。
安得健步移远梅，
乱插繁花向晴昊？
千里犹残旧冰雪，
百壶且试开怀抱。
垂老恶闻战鼓悲，
急觞为缓忧心捣。
少年努力纵谈笑，
看我形容已枯槁。
坐中薛华善醉歌，
歌辞自作风格老。
近来海内为长句，
汝与山东李白好。
何刘沈谢力未工，
才兼鲍照愁绝倒。
诸生颇尽新知乐，
万事终伤不自保。
气酣日落西风来，
愿吹野水添金杯。
如渑之酒常快意，
亦知穷愁安在哉！
忽忆雨时秋井塌，
古人白骨生青苔；
如何不饮令心哀？


    元日寄韦氏妹

近闻韦氏妹，
迎在汉钟离。
郎伯殊方镇，
京华旧国移。
秦（一作春）城回北斗，
郢树发南枝。
不见朝正使，
啼痕满面垂。
	

    春望

国破山河在，
城春草木深。
感时花溅泪，
恨别鸟惊心。
烽火连三月，
家书抵万金。
白头搔更短，
浑欲不胜簪。


    得舍弟消息二首

近有平阴信，
遥怜舍弟存。
侧身千里道，
寄食一家村。
烽举新酣战，
啼垂旧血痕。
不知临老日，
招得几时魂。

汝懦归无计，
吾衰往未期。
浪传鸟鹊喜，
深负〔脊鸟〕〔令鸟〕诗。
生理何颜面，
忧端且岁时。
两京三十口，
虽在命如丝。


    忆幼子

骥子春犹隔，
莺歌暖正繁。
别离惊节换，
聪慧与谁论。
涧水空山道，
柴门老树村。
忆渠愁只睡，
炙背俯晴轩。


    一百五日夜对月

无家对寒食，
有泪如金波。
斫却月中桂，
清光应更多。
仳（一作披）离放红蕊，
想像颦青蛾（一作娥）。
牛女漫愁思。
秋期犹渡河。


    遣兴

骥子好男儿，
前年学语时：
问知人客姓，
诵得老夫诗。
世乱怜渠小，
家贫仰母慈。
鹿门携不遂，
雁足系难期。
天地军麾满，
山河战角悲。
倘归免相失，
见日敢辞迟。


    塞芦子

五城何迢迢？
迢迢隔河水。
边兵尽东征，
城内空荆杞。
思明割怀卫，
秀岩西未已。
回略大荒来，
崤函盖虚尔。
延州秦北户，
关防犹可倚。
焉得一万人，
疾驱塞芦子。
岐有薛大夫，
旁制山贼起。
近闻昆戎徒，
为退三百里。
芦关扼两寇，
深意实在此。
谁能叫帝阍，
胡行速如鬼！


    大云寺赞公房四首

心在水精域，
衣沾春雨时。
洞门尽徐步，
深院果幽期。
到扉开复闭，
撞钟斋及兹。
醍醐长发性，
饮食过扶衰。
把臂有多日，
开怀无愧辞。
黄鹂度结构，
紫鸽下罘□（上四下思）。
愚意会所适，
花边行自迟。
汤休起我病，
微笑索题诗。

细软青丝履，
光明白□（左上三田下宜，右毛）巾。
深藏供老宿，
取用及吾身。
自顾转无趣，
交情何尚新。
道林才不世，
惠远得过人。
雨泻暮檐竹，
风吹春井芹。
天阴对图画，
最觉润龙鳞。

灯影照无睡，
心清闻妙香。
夜深殿突兀，
风动金琅〔王当〕。
天黑闭春院，
地清栖暗芳。
玉绳回断绝，
铁凤森翱翔。
梵放时出寺，
钟残仍殷床。
明朝在沃野，
苦见尘沙黄。

童儿汲井华，
惯捷瓶在手。
沾洒不濡地，
扫除似无帚。
明霞烂复阁，
霁雾搴高牖。
侧塞被径花，
飘摇委墀柳。
艰难世事迫，
隐遁佳期後。
晤语契深心，
那能总钳口？
奉辞还杖策，
暂别终回首。
泱泱泥污人，
狺狺国多狗。
既未免羁绊，
时来憩奔走。
近公如白雪，
执热烦何有？


    雨过苏端

鸡鸣风雨交，
久旱云亦好。
杖藜入春泥，
无食起我早。
诸家忆所历，
一饭迹便扫。
苏侯得数过，
欢喜每倾倒。
也复可怜人，
呼儿具梨枣。
浊醪必在眼，
尽醉摅怀抱。
红稠屋角花，
碧委墙隅草。
亲宾纵谈谑，
喧闹慰衰老。
况蒙霈泽垂，
粮粒或自保。
妻孥隔军垒，
拔弃不拟道。


    喜晴

皇天久不雨，
既雨晴亦佳。
出郭眺四郊，
萧萧增春华。
青荧陵陂麦，
窈窕桃李花。
春夏各有实，
我饥岂无涯。
干戈虽横放，
惨澹斗龙蛇。
甘泽不犹愈，
且耕今未赊。
丈夫则带甲，
妇女终在家。
力难及黍稷，
得种菜与麻。
千载商山芝，
往者东门瓜。
其人骨已朽，
此道谁疵瑕？
英贤遇〔车感〕轲，
远引蟠泥沙。
顾惭味所适，
回手白日斜。
汉阴有鹿门，
沧海有灵查。
焉能学众口，
咄咄空咨嗟！


    郑附马池台喜遇郑广文同饮

不谓生戎马，
何知共酒杯。
然脐〔眉阝〕坞败，
握（一作秃）节汉臣回。
白发千茎雪，
丹心一寸灰。
别离经死地，
披写忽登台。
重对秦箫发，
俱过阮宅来。
留连春夜舞，
泪落强徘徊。


    喜达行在所三首

西忆岐阳信，
无人遂却回。
眼穿当落日，
心死著寒灰。
雾树行相引，
连山（一作莲峰）望忽开。
所亲惊老瘦，
辛苦贼中来。

愁思胡笳夕，
凄凉汉苑春。
生还今日事，
间道暂时人。
司隶章初睹，
南阳气已新。
喜心翻倒极，
鸣咽泪沾巾。

死去凭谁报，
归来始自怜。
犹瞻太白雪，
喜遇武功天。
影静千官里，
心苏七校前。
今朝汉社稷，
新数中兴年。


    述怀

去年潼关破，
妻子隔绝久。
今夏草木长，
脱身得西走。
麻鞋见天子，
衣袖露两肘。
朝廷敏生还，
亲故伤老丑。
涕泪授拾遗，
流离主恩厚。
柴门虽得去，
未忍即开口。
寄书问三川，
不知家在否？
比闻同罹祸，
杀戮到鸡狗。
山中漏茅屋，
谁复依户牖。
摧颓苍松根，
地冷骨未朽。
几人全性命？
尽室岂相偶？
□（上山下钦）岑猛虎场，
郁结回我首。
自寄一封书，
今已十月後。
反畏消息来，
寸心亦何有？
汉连初中兴，
生平老耽酒。
沈思欢会处，
恐作穷独叟。


    得家书

去凭游客寄，
来为附家书。
今日知消息，
他乡且旧居；
熊儿幸无恙，
骥子最怜渠。
临老羁孤极，
伤时会合疏。
二毛趋帐殿，
一命待鸾舆。
北阙妖氛满，
西郊白露初。
凉风新过雁，
秋雨欲生鱼。
农事空山里，
眷言终荷锄。


    樊二十三寺御赴汉中判官

威弧不能弦，
自尔无宁岁。
川谷血横流，
豺狼沸相噬。
天子从北来，
长驱振凋敞。
顿兵岐梁下，
却跨沙漠裔。
二京陷未收，
四极我得制。
萧索汉水清，
缅通淮湖税。
使者纷星散，
王纲尚旒缀。
南伯从事贤，
君行立谈际。
坐知七曜历，
手画三军势。
冰雪净聪明，
雷廷走精锐。
幕府辍谏官，
朝廷无此例。
至尊方旰食，
仗尔布嘉惠。
补阙暮征入，
柱史晨征憩。
正当艰难时，
实藉长久计。
回风吹独树，
白日照执袂。
恸哭苍烟根，
山门万重闭。
居人莽牢落，
游子封迢递。
徘徊悲生离，
局促老一世。
陶唐歌遗民，
後汉更列帝。
恨无匡复姿，
聊欲从此逝。


    送长孙九侍御赴武威判官

骢马新凿蹄，
银鞍被来好。
绣衣黄白郎，
骑向交河道。
问君适万里，
取别何草草！
天子忧凉州，
严程到须早。
去秋群胡反，
不得无电扫。
此行牧遗〔田亡〕，
风俗方再造。
族父领元戎，
名声国中老。
夺我同官良，
飘摇按城堡。
使我不能餐，
令我恶怀抱。
若人才思阔，
溟涨浸绝岛。
尊前失诗流，
塞上得国宝。
皇天悲送远，
云雨白浩浩。
东郊尚烽火，
朝野失枯槁。
西极柱亦倾，
如何正穹昊。


    送从弟亚赴河西判官

南风作秋声，
杀气薄炎炽。
盛夏鹰隼击，
时危异人至。
令弟草中来，
苍然请论事。
诏书引上殿，
奋舌动天意。
兵法五十家，
尔腹为箧笥。
应对如转丸，
疏通略文字。
经纶皆新语，
足以正神器。
宗庙尚为灰，
君臣俱下泪。
崆峒地无轴，
青海天轩轾。
西极最疮痍，
连山暗烽燧。
帝曰大布衣，
藉卿佐元帅。
坐看清流沙，
所以子奉使。
归当再前席，
适远非历试。
须存武威郡，
为画长久利。
孤峰石戴驿，
快马金缠辔。
黄羊饫不膻，
芦酒多还醉。
踊跃常人情，
惨澹苦士志。
安边敌何有，
反正计始遂。
吾闻驾鼓车，
不合用骐骥。
龙吟回其头，
夹辅待所致。


    送韦十六评事充同谷郡防御判官

昔没贼中时，
潜与子同游。
今归行在所，
王事有去留。
逼侧兵马间，
主忧急良筹。
子虽躯干小，
老气横九州。
挺身艰难际，
张目视寇仇。
朝廷壮其节，
奉诏令参谋。
銮舆驻凤翔，
同谷为咽喉。
西扼弱水道，
南镇〔木包〕罕陬。
此邦承平日，
剽劫吏所羞。
况乃胡未灭，
控带莽悠悠。
府中韦使君，
道足示怀柔。
令侄才俊茂，
二美又何求？
受词太白脚，
走马仇池头。
古邑沙土裂，
积阴云（一作霜）雪稠。
羌父豪猪靴，
羌儿青兕裘。
吹角向月窟，
苍山旌旆愁。
鸟惊出死树，
龙怒拔老湫。
古来无人境，
今代横戈矛。
伤哉文儒士，
愤激驰林丘！
中原正格斗，
後会何缘由。
百年赋命定，
岂料沈与浮。
且复恋良友，
握手步道周。
论兵远壑静，
亦可纵冥搜。
题诗得秀句，
札翰时相投。


    奉送郭中丞兼太朴卿充陇右节度使三十韵

诏发山西将，
秋屯陇右兵。
凄凉馀部曲，
〔火单〕赫旧家声。
雕鹗乘时去，
骅骝顾主鸣。
艰难须上策，
容易即前程。
斜日当轩盖，
高风卷旆旌。
松悲天水冷，
沙乱雪山清。
和虏犹怀惠，
防边讵敢惊。
古来于异域，
镇静示专征。
燕蓟奔封豕，
周秦触骇鲸。
中原何惨黩，
遗孽尚纵横。
箭入昭阳殿，
笳吹细柳营。
内人红袖泣，
王子白衣行。
宸极妖星动，
园陵杀气平。
空馀金碗出，
无复穗帷轻。
毁庙天飞雨，
焚宫火彻明。
罘□（上四下思）朝共落，
〔木仑〕桷夜同倾。
三月师逾整，
群凶势就烹。
疮痍亲接战，
勇决冠垂成。
妙誉期元宰，
殊恩且列卿。
几时回节钺，
戮力扫□（“搀”改木旁）枪？
圭窦三千士，
云梯七十城。
耻非齐说客，
愧似鲁诸生。
通籍微班忝，
周行独坐荣。
随肩趋漏刻，
短发寄簪缨。
径欲依刘表，
还疑厌〔礻尔〕衡。
渐衰那此别，
忍泪独含情。
废邑狐狸语，
空村虎豹争。
人频坠涂炭，
公岂忘精诚。
元帅调新律，
前军压旧京。
安边仍扈从。
莫作後功名。


    送杨六判官使西蕃

送远秋风落，
西征海气寒。
帝京氛□（“侵”改礻旁）满，
人世别离难。
绝域遥怀怒，
和亲愿结欢。
敕书怜赞普，
兵甲望长安。
宣命前程急，
惟良待士宽。
子云清自守，
今日起为官。
垂泪方投笔，
伤时即据鞍。
儒衣山鸟怪，
汉节野童看。
边酒排金盏，
夷歌捧玉盘。
草肥蕃马健，
雪重拂庐乾。
慎尔参筹画，
从兹正羽翰。
归来权可取，
九万一朝抟。


    送灵州李判官

羯胡腥四海，
回首一茫茫。
血战乾坤赤，
氛迷日月黄。
将军专策略，
幕府盛才良。
近贺中兴主，
神兵动朔方。


  
杜甫诗全集・卷四（４９首）            


编校：方舟子

卷四

（至德、乾元间，公官左拾遗作）

    奉赠严八阁老

扈圣登黄阁，
明公独妙年。
蛟龙得云雨，
雕鹗在秋天。
客礼容疏放，
官曹可（一作许）接联。
新诗句句好，
应任老夫传。


    月

天上秋期近，
人间月影清。
入河蟾不没，
捣药兔长生。
只益丹心苦，
能忝白发明。
干戈知满地，
休照国西营。


    留别贾严二阁老两院补缺，得云字

田园须暂住，
戎马惜离群。
去远留诗别，
愁多任酒醺。
一秋常苦雨，
今日始无云。
山路晴吹角，
那堪处处闻！
	

    晚行口号

三川不可到，
归路晚山稠。
落雁浮寒水，
饥鸟集戍楼。
市朝今日异，
丧乱几时休？
远愧梁江总，
还家尚黑头。
	

    独酌成诗

灯花何太喜？
酒绿正相亲。
醉里从为客，
诗成觉有神。
兵戈犹在眼，
儒术岂谋身？
苦被微官缚，
低头愧野人。


    徒步归行

瞑公壮年值时危，
经济实藉英雄姿。
国之社稷今若是，
武定祸乱非公谁？
凤翔千官且饱饭，
衣马不复能轻肥。
青袍朝士最困者，
白头拾遗徒步归。
人生交契无老少，
论交（一作心）何必先同调。
妻子山中哭向天，
须公枥上追风骠。


    九成宫

苍山八百里，
崖断如杵臼。
曾宫凭风迥，
岌□（上山下业）土囊口。
立神扶栋梁,
凿翠开户牖。
其阳产灵芝,
其阴宿牛斗。
纷披长松倒，
揭〔山孽〕怪石走。
哀猿啼一声，
客泪迸林薮。
荒哉隋家帝，
制此今颓朽。
向使国不亡，
焉为巨唐有。
虽无新增修，
尚置官居守。
巡非瑶水远，
迹是雕墙後。
我行属时危，
仰望嗟叹久。
天王狩太白，
驻马更搔首。


    玉华宫

溪回松风长，
苍鼠窜古瓦。
不知何王殿，
遗构绝壁下。
阴房鬼火青，
坏道哀湍泻。
万籁真笙竽，
秋色正萧洒。
美人为黄土，
况乃粉黛假。
当时侍金舆，
故物独石马。
忧来藉草坐，
浩歌泪盈把。
冉冉征途间，
谁是长年者？


    羌村三首

峥嵘赤云西，
日脚下平地。
柴门鸟雀噪，
归客千里至。
妻孥怪我在，
惊定还拭泪。
世乱遭飘荡，
生还偶然遂。
邻人满墙头，
感叹亦〔虚欠〕欷。
夜阑更秉烛，
相对如梦寐。

晚岁迫偷生，
还家少欢趣。
娇儿不离膝，
畏我复却去。
忆昔好追凉，
故绕池边树。
萧萧北风劲，
抚事煎百虑。
赖知禾黍收，
已觉糟床注。
如今足斟酌，
且用慰迟暮。

群鸡正乱叫，
客至鸡斗争。
驱鸡上树木，
始闻叩柴荆。
父老四五人，
问我久远行。
手中各有携，
倾〔木盍〕浊复清。
苦辞酒味薄，
黍地无人耕。
兵革既未息，
儿童尽东征。
请为父老歌，
艰难愧深情。
歌罢仰天叹，
四座泪纵横。


    北征

皇帝二载秋，
闰八月初吉。
杜子将北征，
苍茫问家室。
维时遭艰虞，
朝野少暇日。
顾惭恩私被，
诏许归蓬荜。
拜辞诣阙下，
怵惕久未出。
虽乏谏诤姿，
恐君有遗失。
君诚中兴主，
经纬固密勿。
东胡反未已，
臣甫愤所切。
挥涕恋行在，
道途犹恍惚。
乾坤含疮痍，
忧虞何时毕！
靡靡逾阡陌，
人烟眇萧瑟。
所遇多被伤，
呻吟更流血。
回首凤翔县，
旌旗晚明灭。
前登寒山重，
屡得饮马窟。
［分阝］郊入地底，
泾水中荡□（“谲”换三点水）。
猛虎立我前，
苍崖吼时裂。
菊垂今秋花，
石戴古车辙。
青云动高兴，
幽事亦可悦。
山果多琐细，
罗生杂橡栗。
或红如丹砂，
或黑如点漆。
雨露之所濡，
甘苦齐结实。
缅思桃源内，
益叹身世拙。
坡陀望［鹿阝］［田寺］，
岩谷互出没。
我行已水滨，
我仆犹木末。
鸱枭鸣黄桑，
野鼠拱乱穴。
夜深经战场，
寒月照白骨。
潼关百万师，
往者散（一作败）何卒？
遂令半秦民，
残害为异物。
况我堕胡尘，
及归尽华发。
经年至茅屋，
妻子衣百结。
恸哭松声回，
悲泉共幽咽。
平生所娇儿，
颜色白胜雪。
见耶背面啼，
垢腻脚不袜。
床前两小女，
补缀才过膝。
海图拆波涛，
旧绣移曲折。
天吴及紫凤，
颠倒在短褐。
老夫情怀恶，
数日卧呕泄。
那无囊中帛，
救汝寒凛栗？
粉黛亦解苞，
衾［衤周］稍罗列。
瘦妻面复光，
痴女头自栉。
学母无不为，
晓妆随手抹。
移时施朱铅，
狼籍画眉阔。
生还对童稚，
似欲忘饥渴。
问事竞挽须，
谁能即嗔喝？
翻思在贼愁，
甘受杂乱聒。
新妇且慰意，
生理焉得说？
至尊尚蒙尘，
几日休练卒？
仰观天色改，
坐觉妖氛豁。
阴风西北来，
惨澹随回纥。
其王愿助顺，
其俗善驰突。
送兵五千人，
驱马一万匹。
此辈少为贵，
四方服勇决。
所用皆鹰腾，
破敌过箭疾。
圣心颇虚伫，
时议气欲夺。
伊洛指掌收，
西京不足拔。
官军请深入，
蓄锐可（一作同）俱发。
此举开青徐，
旋瞻略恒碣。
昊天积霜露，
正气有肃杀。
祸转亡胡岁，
势成擒胡月。
胡命其能久？
皇纲未宜绝。
忆昨狼狈初，
事与古先别。
奸臣竟菹醢，
同恶随荡析。
不闻夏殷衰，
中自诛褒妲。
周汉获再兴，
宣光果明哲。
桓桓陈将军，
仗钺奋忠烈。
微尔人尽非，
于今国犹活。
凄凉大同殿，
寂寞白兽闼。
都人望翠华，
佳气向金阙。
园陵固有神，
洒扫数不缺。
煌煌太宗业，
树立甚宏达！


    行次昭陵

旧俗疲庸主，
群雄问独夫。
谶归龙凤质，
威定虎狼都。
天属尊尧典，
神功协禹谟。
风云随绝足，
日月继高衢。
文物多师古，
朝廷半老儒。
直辞宁戮辱，
贤路不崎岖。
往者灾犹降，
苍生喘未苏。
指麾安率土，
荡涤抚洪炉。
壮士悲陵邑，
幽人拜鼎湖。
玉衣晨自举，
石（一作铁）马汗常趋。
松柏瞻虚殿，
尘沙立暝途。
寂寥开国日，
流恨满山隅。


    彭衙行

忆昔避贼初，
北走经险艰。
夜深彭衙道，
月照白水山。
尽室久徒步，
逢人多厚颜。
参差谷鸟吟，
不见游子还。
痴女饥咬我，
啼畏虎狼闻。
怀中掩其口，
反侧声愈嗔。
小儿强解事，
故索苦李餐。
一旬半雷雨，
泥泞相牵攀。
既无御雨备，
径滑衣又寒。
有时经（一作最）契阔，
竟日数里间。
野果充〔食侯〕粮，
卑枝成屋椽。
早行石上水，
暮宿天边烟。
少留同家洼，
欲出芦子关。
故人有孙宰，
高义薄曾云。
延客已曛黑，
张灯启重门。
暖汤濯我足，
剪纸招我魂。
从此出妻孥，
相视涕阑干。
众雏烂熳睡，
唤起沾盘飧。
誓将与夫子，
永结为弟昆。
遂空所坐堂，
安居奉我欢。
谁肯艰难际，
豁达露心肝。
别来岁月周，
胡羯仍构患。
何时有翅翎，
飞去堕尔前？


    喜闻官军已临贼境二十韵

胡虏潜京县，
官军拥贼壕。
鼎鱼犹假息，
穴蚁欲何逃。
帐殿罗玄冕，
辕门照白袍。
秦山当警跸，
汉苑入旌旄。
路失羊肠险，
云横雉尾高。
五原空壁垒，
八水散风涛。
今日看天意，
游魂贷尔曹。
乞降那更得，
尚诈莫徒劳。
元帅归龙种，
司空握豹韬。
前军苏武节，
左将吕虔刀。
兵气回飞鸟，
威声没巨鳌。
戈铤开雪色，
弓矢向秋毫。
天步艰方尽，
时和运更遭。
谁云遗毒螫，
已是沃腥臊。
睿想丹墀近，
神行羽卫牢。
花门腾绝漠，
拓羯渡临洮。
此辈感恩至，
羸浮何足操。
锋先衣染血，
骑突剑吹毛。
喜觉都城动，
悲连子女号。
家家卖钗钏，
只待献春醪。


    收京三首

仙仗离丹极，
妖星照玉除。
须为下殿走，
不可好楼居。
暂屈汾阳驾，
聊飞燕将书。
依然七庙略，
更与万方初。

生意甘衰白，
天涯正寂寥。
忽闻哀痛诏，
又下圣明朝。
羽翼怀商老，
文思忆帝尧。
叨逢罪己日，
沾洒望青霄。

汗马收宫阙，
春城铲贼壕。
赏应歌〔木大〕杜，
归及荐樱桃。
杂虏横戈数，
功臣甲第高。
万方频送喜，
毋乃圣躬劳。


    重经昭陵

草昧英雄起，
讴歌历数归。
风尘三尺剑，
社稷一戎衣。
翼亮贞文德，
丕承戢武威。
圣图天广大，
宗祀日光辉。
陵寝盘空曲，
熊罴守翠微。
再窥松柏路，
还见五云飞。


    送郑十八虔贬台州司户，伤其临老陷贼之故，阙为面别，
    情见于诗

郑公樗散鬓成丝，
酒後常称老画师。
万里伤心严谴日，
百年垂死中兴时。
仓皇已就长途往，
邂逅无端出饯迟。
便与先生成永诀，
九重泉路尽交期！


    腊日

腊日常年暖尚遥，
今年腊日冻全消。
侵陵雪色还萱草，
漏泄春光有柳条。
纵酒欲谋良夜醉，
还家初散紫宸朝。
口脂面药随恩泽，
翠管银罂下九霄。


    奉和贾至舍人早朝大明宫

五夜漏声催晓箭，
九重春色醉仙桃。
旌旗日暖龙蛇动，
宫殿风微燕雀高。
朝罢香烟携满袖，
诗成珠玉在挥毫。
欲知世掌丝纶美。
池上于今有凤毛。


    紫宸殿退朝口号

户外昭容紫袖垂，
双瞻御座引朝仪。
香飘合殿春风转，
花覆千宫淑景移。
昼漏稀闻高阁报，
天颜有喜近臣知。
宫中每出归东省，
会送夔龙集凤池。


    春宿左省

花隐掖垣暮，
啾啾栖鸟过。
星临万户动，
月傍九霄多。
不寝（一作寐）听金钥，
因风想玉珂。
明朝有封事，
数问夜如何？


    晚出左掖

昼刻传呼浅，
春旗簇仗齐。
退朝花底散，
归院柳边迷。
楼雪融城湿，
宫云去殿低。
避人焚谏草，
骑马欲鸡栖。


    题省中院壁

掖垣竹埤梧十寻，
洞门对□（上雨下留）（一作雪）常阴阴。
落花游丝白日静，
鸣鸠乳燕青春深。
腐儒衰晚谬通籍，
退食迟回违寸心。
衮职曾无一字补，
许身愧比双南金。


    送贾阁老出汝州

西掖梧桐树，
空留一院阴。
艰难归故里，
去住损春心。
宫殿青门隔，
云山紫逻深。
人生五马贵，
莫受二毛侵。


    送翰林张司马南海勒碑

冠冕通南极，
文章落上台。
诏从三殿去，
碑到百蛮开。
野馆浓花发，
春帆细雨来。
不知沧海上，
天遣几时回？


    曲江陪郑八丈南史饮

雀啄江头黄柳花，
〔交鸟〕〔青鸟〕〔溪鸟〕〔束力鸟〕满晴沙。
自知白发非春事，
且尽芳尊恋物华。
近侍即今难浪迹，
此身那得更无家？
丈人才力犹强健，
岂傍青门学种瓜？


    曲江二首

一片花飞减却春，
风飘万点正愁人。
且看欲尽花经眼，
莫厌伤多酒入唇。
江上小堂巢翡翠，
花边高冢卧麒麟。
细推物理须行乐，
何用浮名绊此身？

朝回日日典春衣，
每日江头尽醉归。
酒债寻常行处有，
人生七十古来稀。
穿花蛱蝶深深见，
点水蜻蜓款款飞。
传语风光共流转，
暂时相赏莫相违。


    曲江对酒

苑外江头坐不归，
水精宫殿转霏微。
桃花细逐杨花落，
黄鸟时兼白鸟飞。
纵饮久判人共弃，
懒朝真与世相违。
吏情更觉沧洲远，
老大悲伤未拂衣。
	

    曲江对雨

城上春云覆苑墙，
江亭晚色静年芳。
林花著雨燕支（一作脂）湿（一作落），
水荇牵风翠带长。
龙武新军深驻辇，
芙蓉别殿谩焚香。
何时诏此金钱会，
暂（一作烂）醉佳人锦瑟旁？


    奉陪赠附马韦曲二首

韦曲花无赖，
家家恼杀人。
绿尊须尽日，
白发好禁春。
石角钩衣破，
藤梢刺眼新。
何时占业竹，
头戴小乌巾？

野寺垂扬里，
春畦乱水间。
美花多映竹，
好鸟不归山。
城郭终何事？
风尘岂驻颜？
谁能共公子，
薄暮欲俱还？


    奉答岑参补阙见赠

窈窕清禁闼，
罢朝归不同。
君随丞相後，
我往日华东。
冉冉柳丝碧，
娟娟花蕊红。
故人有佳句，
独赠白头翁。
	

    奉赠王中允维

中允声名久，
如今契阔深。
共传收庾信，
不比得陈琳。
一病缘明主，
三年独此心。
穷愁应有作，
试诵白头吟。


    送许八拾遗归江宁觐省。甫昔时尝客游此县，于许生
    处乞瓦棺寺维摩图样，志诸篇末

诏语（一作许）辞中禁，
慈颜拜（一作赴）北堂。
圣朝新孝理，
祖席倍辉光。
内帛擎偏重，
宫衣著更香。
淮阴清夜驿，
京口渡江航。
春隔鸡人昼，
秋期燕子凉。
赐书夸父老，
寿酒乐（一作赛）城隍。
看画曾饥渴，
追踪恨淼茫。
虎头金粟影，
神妙独难忘。
	

    因许八奉寄江宁□（上日下文）上人

不见□（上日下文）公三十年，
对书寄与泪潺〔氵爰〕。
旧来好事今能否，
老去新诗谁为传？
棋局动随幽涧竹，
袈裟忆上泛湖船。
闻君话我为官在，
头白昏昏只醉眠。


    题李尊师松树障子歌

老夫清晨梳白头，
玄都道士来相访。
握发呼儿延入户，
手提新画青松障。
障子松林静杳冥，
凭轩忽若无丹青。
阴崖却承霜雪干，
偃盖反走虬龙形。
老夫平生好奇古，
对此兴与精灵聚。
已知仙客意相亲，
更觉良工心独苦。
松下丈人巾屦同，
偶坐似是商山翁。
怅望聊歌紫芝曲，
时危惨澹来悲风。


    得舍弟消息

风吹紫荆树，
色与春庭暮。
花落辞故枝，
风回返无处。
骨肉恩书重，
漂泊难相遇。
犹有泪成河，
经天复东注。


    送李校书二十六韵

代北有豪鹰，
生子毛尽赤。
渥洼骐骥儿，
尤异是龙脊。
李舟名父子，
清峻流辈伯。
人间好少年，
不必须白皙。
十五富文史，
十八足宾客。
十九授校书，
二十声辉赫。
众中每一见，
使我潜动魄。
自恐两男儿，
辛勤养无益。
乾元元年春，
万姓始安宅。
舟也衣彩衣，
告我欲远适。
倚门固有望，
敛衽就行役。
南登吟白华，
已见楚山碧。
蔼蔼咸阳都，
冠盖日云积。
何时太夫人，
堂上会亲戚？
汝翁草明光，
天子正前席。
归期岂烂漫，
别意终感激。
顾我蓬屋资，
谬通金闺籍。
小来习性懒，
晚节慵转剧。
每愁悔吝作，
如觉天地窄。
羡君齿发新，
行己能夕惕。
临岐意颇切，
对酒不能吃。
回身视绿野，
惨澹如荒泽。
老雁春忍饥，
哀号待枯麦。
时哉高飞燕，
绚练新羽翮。
长云湿褒斜，
汉水饶巨石。
无令轩车迟，
衰疾悲夙昔！


    逼侧行赠毕曜

逼侧何逼侧！
我居巷南子卷北。
可恨邻里间，
十日不一见颜色。
自从官马送还宫，
行路难行涩如棘。
我贫无乘非无足，
昔者相过今不得。
实不是爱微躯，
又非关足无力。（一本无实又二字）
徒步翻愁官长怒，
此心炯炯君应识。
晓来急雨春风颠，
睡美不闻钟鼓传。
东家蹇驴许借我，
泥滑不敢骑朝天。
已令请急会通籍，
男儿性命绝可怜。
焉能终日心拳拳，
忆君诵诗神凛然。
辛夷始花亦已落，
况我与子非壮年。
街头酒价常苦贵，
方外酒徒稀醉眠。
径须相就饮一斗，
恰有三百青铜钱。


    赠毕四曜

才大今诗伯，
家贫苦宦卑。
饥寒奴朴贱，
颜状老翁为。
同调嗟谁惜，
论文笑自知。
流传江鲍体，
相顾免无儿。


    题郑十八著作丈

台州地阔海冥冥，
云水长和岛屿青。
乱後故人双别泪，
春深逐客一浮萍。
酒酣懒舞谁相拽，
诗罢能吟不复听。
第五桥边流恨水，
皇陂岸北结愁亭。
贾生对〔服鸟〕伤王傅，
苏武看羊陷贼庭。
可念此翁怀直道，
也沾新国用轻刑。
〔礻尔〕衡实恐遭江夏，
方朔虚传是岁星。
穷巷悄然车马绝，
案头干死读书萤。


    义鹘行

阴崖有苍鹰，
养子黑柏颠。
白蛇登其巢，
吞噬恣朝餐。
雄飞远求食，
雌者鸣辛酸。
力强不可制，
黄口无半存。
其父从西归，
翻身入长烟。
斯须领健鹘，
痛愤寄所宣。
斗上捩孤影，
〔口敫〕哮来九天。
修鳞脱远枝，
巨颡坼老拳。
高空得蹭蹬，
短草辞蜿蜒。
折尾能一掉，
饱肠皆已穿。
生虽灭众雏，
死亦垂千年。
物情可报复，
快意贵目前。
兹实鸷鸟最，
急难心炯然。
功成失所往（一作在），
用舍何其贤！
近经□（橘改三点水）水湄，
此事樵夫传。
飘萧觉素发，
凛欲冲儒冠。
人生许与分，
只在顾盼间。
聊为义鹘行，
永（一作用）激壮士肝。
	

    画鹘行

高堂见生鹘，
飒爽动秋骨。
初惊无拘挛，
何得立突兀！
乃知画师妙，
巧刮造化窟。
写此神俊姿，
充君眼中物。
乌鹊满□（缪改木旁）枝，
轩然恐其出。
侧脑看青霄，
宁为众禽没。
长翮如刀剑，
人寰可超越。
乾坤空峥嵘，
粉墨且萧瑟。
缅思云沙际，
自有烟雾质。
吾今意何伤，
顾步独纡郁。
	

    端午日赐衣

宫衣亦有名，
端午被恩荣。
细葛含风软，
香罗叠雪轻。
自天题处湿，
当暑著来清。
意内称长短，
终身荷圣情。


    酬孟云卿

乐极伤头白，
更长爱烛红。
相逢难衮衮，
告别莫匆匆。
但恐天河落，
宁辞酒盏空？
明朝牵世务，
挥泪各西东。


  
杜甫诗全集・卷五（５９首）            


编校：方舟子

卷五

（乾元中，公出为华州司功，弃官客秦州作）

    至德二载，甫自京金光门出间道归凤翔。乾元初，从左拾遗
    移华州掾，与亲故别，因出此门，有辈往事

此道昔归顺，
西郊胡正烦。
至今残破胆，
应有未招魂。
近侍归京邑，
移官岂至尊。
无才日衰老，
驻马望千门。
	

    寄高三十五詹事

安稳高詹事，
兵戈久索居。
时来知宦达，
岁晚莫情疏。
天上多鸿雁，
池中足鲤鱼。
相看过半百，
不寄一行书？


    题郑县亭子

郑县亭子涧之滨，
户牖凭高发兴新。
云断岳莲临大路，
天晴宫柳暗长春。
巢边野雀欺群燕，
花底山蜂趁远人。
更欲题诗满青竹，
晚来幽独恐伤神。


    望岳

西岳□（“陵”改山旁）〔山曾〕竦处尊，
诸峰罗立似（一作如）儿孙。
安得仙人九节杖，
拄到玉女洗头盆？
车箱入谷无归路，
箭栝通天有一门。
稍待秋风凉冷後，
高寻白帝问真源。	


    早秋苦热堆案相仍

七月六日苦炎蒸，
对食暂餐还不能。
每愁夜中自足蝎，
况乃秋後转多蝇。
束带发狂欲大叫，
簿书何急来相仍。
南望青松架短壑，
安得赤脚蹋层冰？


    观安西兵过赴关中待命二首

四镇富精锐，
摧锋皆绝伦。
还闻献士卒，
足以静风尘。
老马夜知道，
苍鹰饥著人。
临危经久战，
用急始如神。

奇兵不在众，
万马救中原。
谈笑无河北，
心肝奉至尊。
孤云随杀气，
飞鸟避辕门。
竟日留欢乐，
城池未觉喧。


    留花门

北门（一作花门）天骄子，
饱肉气勇决。
高秋马肥健，
挟矢射汉月。
自古以为患，
诗人厌薄伐。
修德使其来，
羁縻固不绝。
胡为倾国至？
出入暗金阙。
中原有驱除，
隐忍用此物。
公主歌黄鹄，
君王指白日。
连云屯左辅，
百里见积雪。
长戟鸟休飞，
哀笳曙幽咽。
田家最恐惧，
麦倒桑枝折。
沙苑临清渭，
泉香草丰洁。
渡河不用船，
千骑常撇烈。
胡尘逾太行，
杂种抵京室。
花门既须留，
原野转萧瑟。


    九日蓝田崔氏庄

老去悲秋强自宽，
兴来今日尽君欢。
羞将短发还吹帽，
笑倩旁人为正冠。
蓝水远从千涧落，
玉山高并雨峰寒。
明年此会知谁健？
醉把茱萸仔细看。
	

    崔氏东山草堂

爱汝玉山草堂静，
高秋爽气相鲜新。
有时自发钟声响，
落日更见渔樵人。
盘剥白鸦谷口栗，
饭煮青泥坊底芹。
何为西庄王给事，
柴门空闭锁松筠？


    瘦马行

东郊瘦马使我伤，
骨骼〔石聿〕兀如堵墙。
绊之欲动转〔奇欠〕侧，
此岂有意仍腾骧？
细看六印带官字，
众道三军遗路旁。
皮干剥落杂泥滓，
毛暗萧条连雪霜。
去岁奔波逐余寇，
骅骝不惯不得将。
士卒多骑内厩马，
惆怅恐是病乘黄。
当时历块误一蹶，
委弃非汝能周防。
见人惨澹若哀诉，
失主错莫无晶光。
天寒远放雁为伴，
日暮不收乌啄疮。
谁家且养愿终惠，
更试明年春草长。


    遣兴三首

我今日夜忧，
诸弟各异方。
不知死与生，
何况道路长。
避寇一分散，
饥寒永相望。
岂无柴门归？
欲出畏虎狼。
仰看云中雁，
禽鸟亦有行。

蓬生非无根，
漂荡随高风。
天寒落万里，
不复归本丛。
客子念故宅，
三年门巷空。
怅望但烽火，
戎车满关东。
生涯能几何，
常在羁旅中！

昔在洛阳时，
亲友相追攀。
送客东郊道，
遨游宿南山。
烟尘阻长河，
树羽成皋间。
回首载酒地，
岂无一日还？
丈夫贵壮健，
惨戚非朱颜。


    至日遣兴，奉寄北省旧阁老、两院故人二首

去岁兹辰捧御床，
五更三点入〔宛鸟〕行。
欲知趋走伤心地，
正想氤氲满眼香。
无路从容陪语笑，
有时颠倒著衣裳。
何人却忆穷愁日，
日（一作愁）日愁随一线长。

忆昨逍遥供奉班，
去年今日侍龙颜。
麒麟不动炉烟上，
孔雀徐开扇影还。
玉几由来天北极，
朱衣只在殿中间。
孤城此日堪肠断，
愁对寒云雪（一作白）满山。


    路逢襄扬杨少府入城，戏呈杨四员外绾

寄语杨员外，
山寒少茯苓。
归来稍暄暖，
当为〔属斤〕青冥。
翻动神仙窟，
封题鸟兽形。
兼将老藤杖，
扶汝醉初醒。


    赠卫八处士

人生不相见，
动如参与商。
今夕是何夕，
共此灯烛光？
少壮能几时？
鬓发各已苍。
访旧半为鬼，
惊呼热中肠。
焉知二十载，
重上君子堂？
昔别君未婚，
男女忽成行。
怡然敬父执，
问我来何方。
问答未及已，
儿女罗酒浆。
夜雨剪春韭，
新炊间（一作闻）黄粱。
主称会面难，
一举累十觞。
十觞亦不醉，
感子故意长。
明日隔山岳，
世事两茫茫！


    冬末以事之东都，湖城东遇孟云卿，复归刘颢宅宿，
    宴饮散因为醉歌

疾风吹尘暗河县，
行子隔手不相见。
湖城城东一开眼，
驻马偶识云卿面。
向非刘颢为地主，
懒回鞭辔成高宴。
刘侯欢我携客来，
置酒张灯促华馔。
且将款曲终今夕，
休语艰难尚酣战。
照室红炉促曙光，
萦窗素月垂文练。
天开地裂长安陌，
寒尽春生洛阳殿。
岂知驱车复同轨，
可惜刻漏随更箭。
人生会合不可常，
庭树鸡鸣泪如线（一作霰）。
	

    阌乡姜七少府设脍，戏赠长歌

姜侯设脍当严冬，
昨日今日皆天风。
河冻未渔（一作味鱼）不易得，
凿冰恐侵河伯宫。
饔人受鱼鲛人手，
洗鱼磨刀鱼眼红。
无声细下飞碎雪，
有骨已剁觜春葱。
偏劝腹腴愧年少，
软炊香饭缘老翁。
落砧何曾白纸湿，
放箸未觉金盘空。
新欢便饱姜侯德，
清觞异味情屡极。
东归贪路自觉难，
欲别上马身无力。
可怜为人好心事，
于我见子真颜色。
不恨我衰子贵时，
怅望且为今相忆。
	

    戏赠阌乡秦少公短歌

去年行宫当太白，
朝回君是同舍客。
同心不减骨肉亲，
每语见许文章伯。
今日时清两京道，
相逢苦觉人情好。
昨夜邀欢乐更无，
多才依旧能潦倒。
	

    李〔雩阝〕县丈人胡马行

丈人骏马名胡骝，
前年避胡过金牛。
回鞭却走见天子，
朝饮汉水暮灵州。
自矜胡骝奇绝代，
乘出千人万人爱。
一闻说尽急难才，
转益愁向驽骀辈。
头上锐耳批秋竹，
脚下高蹄削寒玉。
始知神龙别有种，
不比凡（一作俗）马空多肉。
洛阳大道时再清，
累日喜得俱东行。
凤臆麟（一作龙）□（“鬈”卷改耆）未易识，
侧身注目长风生。


    忆弟二首

丧乱闻吾弟，
饥寒傍济州。
人稀书不到，
兵在见何由。
忆昨狂催走，
无时病去忧。
即今千种恨，
惟共水东流。

且喜河南定，
不问邺城围。
百战今谁在？
三年望汝归。
故园花自发，
春日鸟还飞。
断绝人烟久，
东西消息稀。
	

    得舍弟消息

乱後谁归得，
他乡胜故乡。
直为心厄苦，
久念与存亡。
汝书犹在壁，
汝妾已辞房。
旧犬知愁恨，
垂头傍我床。
	

    观兵

北庭送壮士，
貔虎数尤多。
精锐旧无敌，
边隅今若何？
妖氛拥白马，
元帅待雕戈。
莫守邺城下，
斩鲸辽海波。


    不归

河间尚征伐，
汝骨在空城。
从弟人皆有，
终身恨不平。
数金怜俊迈，
总角爱聪明。
面上三年土，
春风草又生。


    独立

空外一鸷鸟，
河间双白鸥。
飘摇搏击便，
容易往来游。
草露亦多湿，
蛛丝仍未收。
天机近人事，
独立万端忧。


    洗兵马

中兴诸将收山东，
捷书夜报清昼同。
河广传闻一苇过，
胡危命在破竹中。
只残邺城不日得，
独任朔方无限功。
京师皆骑汗血马，
回纥喂肉蒲萄宫。
已喜皇威清海岱，
常思仙仗过崆峒。
三年笛里关山月，
万国兵前草木风。
成王功大心转小，
郭相谋深古来少。
司徒清鉴悬明镜，
尚书气与秋天杳。
二三豪俊为时出，
整顿乾坤济时了。
东走无复忆鲈鱼，
南飞觉有安巢鸟。
青春复随冠冕入，
紫禁正耐烟花绕。
鹤禁通宵凤辇备，
鸡鸣问寝龙楼晓。
攀龙附凤势莫当，
天下尽化为侯王。
汝等岂知蒙帝力？
时来不得夸身强。
关中既留萧丞相，
幕下复用张子房。
张公一生江海客，
身长九尺须眉苍。
征起适遇风云会，
扶颠始知筹策良。
青袍白马更何有？
後汉今周喜再昌。
寸地尺天皆入贡，
奇祥异瑞争来送。
不知何国致白环，
复道诸山得银瓮。
隐士休歌紫芝曲，
词人解（一作角）撰清河颂。
田家望望惜雨干，
布谷处处催春种。
淇上健儿归莫懒，
城南思妇愁多梦。
安得壮士挽天河，
净洗甲兵长不用！


    重题郑氏东亭（原注：在新安界）

华亭入翠微，
秋日乱清晖。
崩石〔奇欠〕山树，
清涟曳水衣。
紫鳞冲岸跃，
苍隼护巢归。
向晚寻征路，
残云傍马飞。


    新安吏

客行新安道，
喧呼闻点兵。
借问新安吏：
县小更无丁？
府帖昨夜下，
次选中男行。
中男绝短小，
何以守王城？
肥男有母送，
瘦男独伶俜。
白水暮东流，
青山犹哭声。
莫自使眼枯，
收汝泪纵横。
眼枯即（一作却）见骨，
天地终无情。
我军取相州，
日夕望其平。
岂意贼难料，
归军星散营。
就粮近故垒，
练卒依旧京。
掘壕不到水，
牧马役亦轻。
况乃王师顺，
抚养甚分明。
送行勿泣血，
仆射如父兄。


    潼关吏

士卒何草草，
筑城潼关道。
大城铁不如，
小城万丈余。
借问潼关吏：
修关还备胡。
要我下马行，
为我指山隅。
连云列战格，
飞鸟不能逾。
胡来但自守，
岂复忧西都？
丈人视要处，
窄狭容单车。
艰难奋长戟，
千古用一夫。
哀哉桃林战，
百万化为鱼！
请嘱防关将，
慎勿学哥舒！
	

    石壕吏

暮投石壕村，
有吏夜捉人。
老翁逾墙走，
老妇出门看。
吏呼一何怒！
妇啼一何苦！
听妇前致词：
三男邺城戍。
一男附书至，
二男新战死。
存者且偷生，
死者长已矣。
室中更无人，
惟有乳下孙。
孙有母未去，
出入无完裙。
（一作孙母未便出，见吏无完裙。）
老妪力虽衰，
请从吏夜归。
急应河阳役，
犹得备晨炊。
夜久语声绝，
如闻泣幽咽。
天明登前途，
独与老翁别。
	

    新婚别

兔丝附蓬麻，
引蔓故（一作固）不长。
嫁女与征夫，
不如弃路旁。
结发为君妻，
席不暖君床。
暮婚晨告别，
无乃太匆忙。
君行虽不远，
守边赴河阳。
妾身未分明，
何以拜姑嫜？
父母养我时，
日夜令我藏。
生女有所归，
鸡狗亦得将。
君今往死地，
沈痛迫中肠。
誓欲随君去，
形势反苍黄。
勿为新婚念，
努力事戎行。
妇人在军中，
兵气恐不扬。
自嗟贫家女，
久致（一作致此）罗襦裳。
罗襦不复施，
对君洗红妆。
仰视百鸟飞，
大小必双翔。
人事多错迕，
与君永相望。
	

    垂老别

四郊未宁静，
垂老不得安。
子孙阵亡尽，
焉用身独完？
投杖出门去，
同行为辛酸。
幸有牙齿存，
所悲骨髓乾。
男儿既介胄，
长揖别上官。
老妻卧路啼，
岁暮衣裳单。
孰知是死别？
且复伤其寒。
此去必不归，
还闻劝加餐。
土门壁甚坚，
杏园度亦难。
势异邺城下，
纵死时犹宽。
人生有离合，
岂择衰盛端。
忆昔少壮日，
迟回竟长叹。
万国尽征戍，
烽火被冈峦。
积尸草木腥，
流血川原丹。
何乡为乐土？
安敢尚盘桓？
弃绝蓬室居，
塌然摧肺肝。
	

    无家别

寂寞天宝後，
园庐但蒿藜。
我里百馀家，
世乱各东西。
存者无消息，
死者为尘泥。
贱子因阵败，
归来寻旧蹊。
久行见空巷，
日瘦气惨凄。
但对狐与狸，
竖毛怒我啼。
四邻何所有？
一二老寡妻。
宿鸟恋本枝，
安辞且穷栖。
方春独荷锄，
日暮还灌畦。
县吏知我至，
召令习鼓鼙。
虽从本州役，
内顾无所携。
近行只一身，
远去终转迷。
家乡既荡尽，
远近理亦齐。
永痛长病母，
五年委沟溪。
生我不得力，
终身两酸嘶。
人生无家别，
何以为蒸黎？
	

    夏日叹

夏日出东北，
陵天经中街。
朱光彻厚地，
郁蒸何由开？
上苍久无雷，
无乃号令乖？
雨降不濡物，
良田起黄埃。
飞鸟苦热死，
池鱼涸其泥。
万人尚流冗，
举目唯蒿莱。
至今大河北，
化作虎与豺。
浩荡想幽蓟，
王师安在哉？
对食不能餐，
我心殊未谐。
眇然贞观初，
难与数子偕！


    夏夜叹

永日不可暮，
炎蒸毒中（一作我）肠。
安得万里风，
飘摇吹我裳？
昊天出华月，
茂林延疏光。
仲夏苦夜短，
开轩纳微凉。
虚明见纤毫，
羽虫亦飞扬。
物情无巨细，
自适固其常。
念彼荷戈士，
穷年守边疆。
何由一洗濯，
执热互相望？
竟夕击刁斗，
喧声连万方。
青紫虽被体，
不如早还乡。
北城悲笳发，
鹳鹤号且翔。
况复烦促倦，
激烈思时康。
	

    立秋後题

日月不相饶，
节序昨夜隔。
玄蝉无停号，
秋燕已如客。
平生独往愿，
惆怅年半百。
罢官亦由人，
何事拘形役？


    贻阮隐居

陈留风俗衰，
人物世不数。
塞上得阮生，
迥继先父祖。
贫知静者性，
白（一作自）益毛发古。
车马入邻家，
蓬蒿翳环堵。
清诗近道要，
识子用心苦。
寻我草径微，
褰裳踢寒雨。
更议居远村，
避喧甘猛虎。
足明箕颍客，
荣贵如粪土。

	
    遣兴三首

下马古战场，
四顾但茫然。
风悲浮云去，
黄叶堕（一作坠）我前。
朽骨穴蝼蚁，
又为蔓草缠。
故老行叹息，
今人尚开边。
汉虏互胜负，
封疆不常全。
安得廉颇（一作耻）将，
三军同晏眠？
高秋登塞山，
南望马邑州。
降虏东击胡，
壮健尽不留。
穹庐莽牢落，
上有行云愁。
老弱哭道路，
愿闻甲兵休。
邺中事反覆，
死人积如丘。
诸将已茅土，
载驱谁与谋？

丰年孰云迟，
甘泽不在早。
耕田秋雨足，
禾黍已映道。
春苗九月交，
颜色同日老。
劝汝衡门士，
忽悲尚枯槁。
时来展才力，
先後无丑好。
但讶鹿皮翁，
忘机对芳草。


    佳人

绝代有佳人，
幽居在空谷。
自云良家子，
零落依草木。
关中昔丧败（一作乱），
兄弟遭杀戮。
官高何足论？
不得收骨肉。
世情恶衰歇，
万事随转烛。
夫婿轻薄儿，
新人美如玉。
合昏尚知时，
鸳鸯不独宿。
但见新人笑，
那闻旧人哭？
在山泉水清，
出山泉水浊。
侍婢卖珠回，
牵萝补茅屋。
摘花不插发，
采柏动盈掬。
天寒翠袖薄，
日暮倚修竹。


    梦李白二首

死别已吞声，
生别常恻恻。
江南瘴疠地，
逐客无消息。
故人入我梦，
明我长相忆。
恐非平生魂，
路远不可测。
魂来枫林青，
魂返关塞黑。
君今在罗网，
何以有羽翼？
落月满屋梁，
犹疑照颜色。
水深波浪阔，
无使蛟龙得。

浮云终日行，
游子久不至。
三夜频梦君，
情亲见君意。
告归常局促，
苦道来不易。
江湖多风波，
舟楫恐失坠。
出门搔白首，
若负平生志。
冠盖满京华，
斯人独憔悴。
孰云网恢恢，
将老身反累。
千秋万岁名，
寂寞身後事。
	

    有怀台州郑十八司户虔

天台隔三江，
风浪无晨暮。
郑公纵得归，
老病不识路。
昔如水上鸥，
今如□（上四下且）中兔。
性命由他人，
悲辛但狂顾。
山鬼独一脚，
蝮蛇长如树。
呼号傍孤城，
岁月谁与度？
从来御魑魅。
多为才名误。
夫子嵇阮流，
更被时俗恶。
海隅微小吏，
眼暗发垂素。
黄帽映（一作鸠杖近）青袍，
非供折腰具。
平生一杯酒，
见我故人遇。
相望无所成，
乾坤莽回互。
	

    遣兴五首

蛰龙三冬卧，
老鹤万里心。
昔时贤俊人，
未遇犹视今。
嵇康不得死，
孔明有知音。
又如陇坻松，
用舍在所寻。
大哉霜雪干，
岁久为枯林。

昔者庞德公，
未曾入州府。
襄阳耆旧间，
处士节独苦。
岂无济时策？
终竟畏网罟。
林茂鸟有归，
水深鱼知聚。
举家隐鹿门，
刘表焉得取。

陶潜避俗翁，
未必能达道。
观其著诗集，
颇亦恨枯槁。
达生岂是足？
默识盖不早。
有子贤与愚，
何其挂怀抱？

贺公雅吴语，
在位常清狂。
上疏乞骸骨，
黄冠归故乡。
爽气不可致，
斯人今则亡。
山阴一茅宇，
江海日凄凉。

吾怜孟浩然，
短褐即长夜。
赋诗何必多，
往往凌鲍谢。
清江空旧鱼（一作旧鱼美）
春雨馀甘蔗。
每望东南云，
令人几悲吒。

    遣兴二首

天用莫如龙，
有时系扶桑。
顿辔海徒涌，
神人身更长。
性命苟不存，
英雄徒自强。
吞声勿复道，
真宰意茫茫。

地用莫如马，
无良复谁记？
此日千里鸣，
追风可君意。
君看渥洼种，
态与驽骀异。
不杂蹄啮间，
逍遥有能事。


    遣兴五首

朔风飘胡雁，
惨澹带砂砾。
长林何萧萧，
秋草萋更碧。
北里富熏天，
高楼夜吹笛。
焉知南邻客，
九月犹〔纟希〕〔纟谷〕。

长陵锐头儿，
出猎待明发。
〔马辛〕弓金爪镝，
白马蹴微雪。
未知所驰逐，
但见暮光灭。
归来悬两狼，
门户有旌节。

漆有用而割，
膏以明自煎；
兰摧白露下，
桂折秋风前。
府中罗旧尹，
沙道故依然。
赫赫萧京兆，
今为人所怜。

猛虎凭其威，
往往遭急缚。
雷吼徒咆哮，
枝撑已在脚。
忽看皮寝处，
无复睛闪烁。
人有甚于斯，
足以劝元恶。

朝逢富家葬，
前後皆辉光。
共指亲戚大，
缌麻百夫行。
送者各有死，
不须羡其强。
君看束缚去，
亦得归山冈。



  
杜甫诗全集・卷六（６７首）            


编校：方舟子

卷六

（乾元中公客秦州作）

    秦州杂诗二十首

满目悲生事，
因人作远游。
迟回度陇怯，
浩荡及关愁。
水落鱼龙夜，
山空鸟鼠秋。
西征问烽火，
心折此淹留。

秦州城北寺，
胜迹（一作传是）隗嚣宫。
苔藓山门古，
丹青野殿空。
月明垂叶露，
云逐渡溪风。
清渭无情极，
愁时独向东。

州图领同谷，
驿道出流沙。
降虏兼千帐，
居人有万家。
马骄朱汗落，
胡舞白题斜。
年少临洮子，
西来亦自夸。

鼓角缘边郡，
川原欲夜时。
秋听殷地发，
风散入云悲。
抱叶寒蝉静，
归山独鸟迟。
万方同一概，
吾道竟何之！

南使宜天马，
由来万匹强。
浮云连阵没，
秋草遍山长。
闻说真龙种，
仍残老〔马肃〕〔马霜〕。
哀鸣思战斗，
迥立向苍苍。

城上胡笳奏，
山边汉节归。
防河赴沧海，
奉诏发金微。
士苦形骸黑，
林疏鸟兽稀。
那堪往来戍，
恨解邺城围。

莽莽万重山，
孤城山谷间。
无风云出塞，
不夜月临关。
属国归何晚？
楼兰斩未还。
烟尘一（一作独）长望，
衰飒正摧颜。

闻道寻源使，
从天此路回。
牵牛去几许，
宛马至今来。
一望幽燕隔，
何时郡国开。
东征健儿尽，
羌笛暮吹哀。

今日明人眼，
临池好驿亭。
丛篁低地碧，
高柳半天青。
稠叠多幽事，
喧呼阅使星。
老夫如有此，
不异在郊垌。

云气接昆仑，
涔涔塞雨繁。
羌童看渭水，
使节向河源。
烟火军中幕，
牛羊岭上村。
所居秋草静，
正闭小蓬门。

萧萧古塞冷，
漠漠秋云低。
黄鹄翅垂雨，
苍鹰饥啄泥。
蓟门谁自北，
汉将独征西。
不意书生耳，
临衰厌鼓鼙。

山头南郭寺，
水号北流泉。
老树空庭得，
清渠一邑传。
秋花危石底，
晚景卧钟边。
俯仰悲身世，
溪风为飒然。

传道东柯谷，
深藏数十家。
对门藤盖瓦，
映竹水穿沙。
瘦地翻宜粟，
阳坡可种瓜。
船人近相报，
但恐失桃花。

万古仇池穴，
潜通小有天。
神鱼今不见，
福地语真传。
近接西南境，
长怀十九泉。
何当（一作时）一茅屋，
送老白云边。

未暇泛苍海，
悠悠兵马间。
塞门风落木，
客舍雨连山。
阮籍行多兴，
庞公隐不还。
东柯遂疏懒，
休镊鬓毛斑。

东柯好崖谷，
不与众峰群。
落日邀双鸟，
晴天卷（一作养）片云。
野人矜险绝，
水竹会平分。
采药吾将老，
儿童未遣闻。

边秋阴易久，
不复辨晨光。
檐雨乱淋幔，
山云低度墙。
鸬鹚窥浅井，
蚯蚓上深堂。
车马何萧索，
门前百草长。

地僻秋将尽，
山高客未归。
塞云多断绩，
边日少光辉。
警急烽常报，
传闻檄屡飞。
西戎外甥国，
何得迕天威。

凤林戈未息，
鱼海路常难。
候火云峰（一作烽）峻，
悬军幕井干。
风连西极动，
月过北庭寒。
故老思飞将，
何时议筑坛？

唐尧真自圣，
野老复何知。
晒药能无妇？
应门亦（一作幸）有儿。
藏书闻禹穴，
读记忆仇池。
为报鸳行旧，
鹪鹩在（一作寄）一枝。


    月夜忆舍弟

戍鼓断人行，
秋边（一作边秋）一雁声。
露从今夜白，
月是故乡明。
有弟皆分散，
无家问死生。
寄书长不达，
况乃未休兵。


    天末怀李白

凉风起天末，
君子意如何？
鸿雁几时到，
江湖秋水多。
文章憎命达，
魑魅喜人过。
应共冤魂语，
投诗赠汨罗。


    宿赞公房
    （原注：京中大云寺主，谪此安置。）

杖锡何来此，
秋风已飒然。
雨荒深院菊，
霜倒半池莲。
放逐宁违性？
虚空不离禅。
相逢成夜宿，
陇月向人圆。


    赤谷西崦人家

跻险不自安，
出郊始清目。
溪回日气暖，
径转山田熟。
鸟雀依茅茨，
藩篱带松菊。
如行武陵暮，
欲问桃源宿。

	
    西枝村寻置草堂地，夜宿赞公土室二首

出郭眄细岑，
披榛得微路。
溪行一流水，
曲折方屡渡。
赞公汤休徒，
好静心迹素。
昨枉霞上作，
盛论岩中趣。
怡然共携手，
恣意同远步。
扪萝涩先登，
陟〔山献〕眩反顾。
要求阳冈暖，
苦涉阴岭冱。
惆怅老大藤，
沈吟屈蟠树。
卜居意未展，
杖策回旦暮。
层巅馀落日，
早蔓已多露。

天寒鸟以（一作已）归，
月出山（一作人）更静。
土室延白光，
松门耿疏影。
跻攀倦日短，
语乐寄夜永。
明燃林中薪，
暗汲石底井。
大师京国旧，
德业天机秉。
从来支许游，
兴趣江湖迥。
数奇谪关塞，
道广存箕颍。
何知戎马间，
复接尘事屏。
幽寻岂一路，
远色有诸岭。
晨光稍朦胧，
更越西南顶。
	

    寄赞上人

一昨陪锡杖，
卜邻南山幽。
年侵腰脚衰，
未便阴崖秋。
重冈北面起，
竟日阳光留。
茅屋买兼土，
斯焉心所求。
近闻西枝西，
有谷杉漆稠。
亭午颇和暖，
石田又足收。
当期塞雨干，
宿昔齿疾瘳。
徘徊虎穴上，
面势龙泓头。
柴荆具茶茗，
迳路通林丘。
与子成二老，
来往亦风流。
	

    太平寺泉眼

招提凭高冈，
疏散连草莽。
出泉枯柳根，
汲引岁月古。
石间见海眼，
天畔萦水府。
广深丈尺间，
宴息敢轻侮。
青白二小蛇，
幽姿可时睹。
如丝气或上，
烂漫为云雨。
山头到山下，
凿井不尽土。
取供十方僧，
香美胜牛乳。
北风起寒文，
弱藻舒翠缕。
明涵客衣净，
细荡林影趣。
何当宅下流，
馀润通药圃。
三春湿黄精，
一食生毛羽。


    东楼

万里流沙道，
西行过此门。
但添新战骨，
不返旧征魂。
楼角凌风迥，
城阴带水昏。
传声看驿使，
送节向河源。
	

    雨晴

天际（一作永）秋云薄，
从西万里风。
今朝好晴景，
久雨不妨农。
塞柳行疏翠，
山梨结小红。
胡笳楼上发，
一雁入高空。

	
    寓目

一县蒲萄熟，
秋山苜蓿多。
关云常带雨，
塞水不成河。
羌女轻烽燧，
胡儿制（一作掣）骆驼。
自伤迟暮眼，
丧乱饱经过。
	

    山寺

野寺残僧少，
山园细路高。
麝香眠石竹，
鹦鹉啄金桃。
乱水通人过，
悬崖置屋牢。
上方重阁晚，
百里见秋毫。
	

    即事

闻道花门破，
和亲事却非。
人怜汉公主，
生得渡河归。
秋思抛云髻，
腰肢胜宝衣。
群凶犹索战，
回首意多违。
	

    遗怀

愁眼看霜露，
寒城菊自花。
天风随断柳，
客泪堕清笳。
水静楼阴直，
山昏塞日斜。
夜来归鸟尽，
啼杀後栖鸦。
	

    天河

当时任显晦，
秋至转（一作最）分明。
纵被浮云掩，
犹能永夜清。
含星动双阙，
半月落边城。
牛女年年渡，
何曾风浪生。
	

    初月

光细弦欲（一作初）上，
影斜轮未安。
微升古塞外，
已隐暮云端。
河汉不改色，
关山空自寒。
庭前有白露，
暗满菊花团。
	

    归燕

不独避霜雪，
其如俦侣稀。
四时无失序，
八月自知归。
春色岂相访？
众雏还识机。
故巢倘为毁，
会傍主人飞。
	

    捣衣

亦知戍不返，
秋至拭清砧。
已近苦寒月，
况经长别心。
宁辞捣衣（一作熨）倦，
一寄塞垣深。
用尽闺中力，
君听空外音。
	

    促织

促织甚微细，
哀音何动人。
草根吟不稳，
床下意相亲。
久客得无泪？
故妻难及晨。
悲丝与急管，
感激异天真。
	

    萤火

幸因腐草出，
敢近太阳飞。
未足临书卷，
时能点客衣。
随风隔幔小，
带雨傍林微。
十月清霜重，
飘零何处归。
	

    蒹□（暇改草字头）

摧折不自守，
秋风吹若何？
暂时花戴（一作带）雪，
几处叶沈波。
体弱春苗早，
丛长夜露多。
江湖後摇落，
亦恐岁蹉跎。
	

    苦竹

青冥亦自守，
软弱强扶持。
味苦夏虫避，
丛卑春鸟疑。
轩墀曾不重，
剪伐欲无辞。
幸近幽人屋，
霜根结在兹。
	

    除架

束薪已零落，
瓠叶转萧疏。
幸结白花了，
宁辞青蔓除。
秋虫声不去，
暮雀意何如？
寒事今牢落，
人生亦有初。
	

    废畦

秋蔬拥霜露，
岂敢惜凋残。
暮景数枝叶，
天风吹汝寒。
绿沾泥滓尽，
香与岁时阑。
生意春如昨，
悲君白玉盘。
	

    夕峰

夕峰来不近，
每日报平安。
塞上传光小，
云边落点残。
照秦通警急，
过陇自艰难。
闻道蓬莱殿，
千门立马看。


    秋笛

清商欲尽奏，
奏苦血沾衣。
他日伤心极，
征人白骨归。
相逢恐恨过，
故作发声微。
不见秋云动，
悲风稍稍飞。


    日暮

日落风亦起，
城头乌尾讹。
黄云高未动，
白水已兴波。
羌妇语还笑（一作哭），
胡儿行且歌。
将军别换马，
夜出拥雕戈。


    野望

清秋望不极，
迢递起层阴。
远水兼天净，
孤城隐雾深。
叶稀风更落，
山迥日初沈。
独鹤归何晚？
昏鸦已满林。


    空囊

翠柏苦犹食，
明霞高（一作朝）可餐。
世人共卤莽，
吾道属艰难。
不爨井晨冻，
无衣床夜寒。
囊空恐羞涩，
留得一钱看。
	

    病马

乘尔亦已久，
天寒关塞深。
尘中老尽力，
岁晚病伤心。
毛骨岂殊众？
驯良犹至今。
物微意不浅，
感动一沉吟！
	

    蕃剑

致此自僻远，
又非珠玉装。
如何有奇怪，
每夜吐光芒。
虎气必腾上，
龙身宁久藏。
风尘苦未息，
持汝奉明王。
	

    铜瓶

乱後碧井废，
时清瑶殿深。
铜瓶未失水，
百丈有哀音。
侧想美人意，
应悲（一作非）寒□（上秋下瓦）沈。
蛟龙半缺落，
犹得折黄金。


    送远

带甲满天地，
胡为君远行？
亲朋尽一哭，
鞍马去孤城。
草木岁月晚，
关河霜雪清。
别离已昨日，
因见古人情。


    送人从军
    （原注：时有吐蕃之役）

弱水应无地，
阳关已近天。
今君度沙碛，
累月断人烟。
好武宁论命，
封侯不计年。
马寒防失道，
雪没锦鞍鞯。
	

    示侄佐
    （原注：佐草堂在东柯谷）

多病秋风落，
君来慰眼前。
自闻茅屋趣，
只想竹林眠。
满谷山云起，
侵篱涧水悬。
嗣宗诸子侄，
早觉仲容贤。
	

    佐还山後寄三首

山晚黄云合，
归时恐路迷。
涧寒人欲到，
林黑鸟应栖。
野客茅茨小，
田家树木低。
旧谙疏懒叔，
须汝故相携。

白露黄粱熟，
分张素有期。
已应舂得细，
颇觉寄来迟。
味岂同金菊，
香宜配绿葵。
老人他日爱，
正想滑流匙。

几道泉浇圃，
交横幔落坡。
葳蕤秋叶少，
隐映野云多。
隔沼连香芰，
通林带女萝。
甚闻霜薤白，
重惠意如何。
	

    从人觅小胡孙许寄

人说南州路，
山猿树树悬。
举家闻若骇，
为寄小如拳。
预哂愁胡面，
初调见马鞭。
许求聪慧者，
童稚捧应癫。
	

    秋日阮隐居致薤三十束

隐者柴门内，
畦蔬绕舍秋。
盈筐承露薤，
不待致书求。
束比青刍色，
圆齐玉箸头。
衰年关鬲冷，
味暖并无忧。
	

    秦州见敕（一作除）目，薛三璩授司议郎，毕四曜除监察，
    与二子有故，远喜迁官，兼述索居，凡三十韵

大雅何寥阔，
斯人尚典刑。
交期余潦倒，
才力尔精灵。
二子声（一作升）同日，
诸生困一经。
文章开□（上穴下交）奥，
迁擢润朝廷。
旧好何由展，
新诗更忆听。
别来头并白，
相见眼终青。
伊昔贫皆甚，
同忧岁不宁。
栖遑分半菽，
浩荡逐流萍。
俗态犹猜忌，
妖氛忽杳冥。
独惭投汉阁，
俱议哭秦庭。
远蜀□（“祗”下多一点）无补，
囚梁亦固扃。
华夷相混合，
宇宙一膻腥！
帝力收三统，
天威总四溟。
旧都俄望幸，
清庙肃维馨。
杂种虽高垒，
长驱甚建瓴。
焚香淑景殿，
涨水望云亭。
法驾初还日，
群公若会星。
宫宦仍点染，
柱史正零丁。
官忝趋栖凤，
朝回叹聚萤。
唤人看腰袅，
不嫁惜娉婷。
掘剑知埋狱，
提刀见发硎。
侏儒应共饱，
渔父忌偏醒。
旅泊穷清渭，
长吟望浊泾。
羽书还似急，
烽火未全停。
师老资残寇，
戎生及近□（“炯”改土旁）。
忠臣词愤激，
烈士涕飘零。
上将盈边鄙，
元勋溢鼎铭。
仰思调玉烛，
谁定握青萍。
陇俗轻鹦鹉，
原情类〔脊鸟〕〔令鸟〕。
秋风动关塞，
高卧想仪形。
	

    寄彭州高三十五使君适、虢州岑二十七长史参三十韵

故人何寄寞？
今我独凄凉。
老去才难尽，
秋来兴甚长。
物情尤可见，
词客未能忘。
海内知名士，
云端各异方。
高岑殊缓步，
沈鲍得同行。
意惬关飞动，
篇终接混茫。
举天悲富骆，
近代惜卢王。
似尔官仍贵，
前贤命可伤。
诸侯非弃掷，
半刺已翱翔。
诗好几时见，
书成无使（一作信）将。
男儿行处是，
客子斗身强。
羁旅推贤圣，
沈绵抵咎殃。
三年犹疟疾，（原注：时患疟疾）
一鬼不消亡。
隔日搜脂髓，
增寒抱雪霜。
徒然潜隙地，
有〔面见〕屡鲜妆。
何太龙钟极，
于今出处妨。
无钱居帝里，
尽室在边疆。
刘表虽遗恨，
庞公至死藏。
心微傍鱼鸟，
肉瘦怯豺狼。
陇草萧萧白，
洮云片片黄。
彭门剑阁外，
虢略鼎湖旁。
荆玉簪头冷，
巴笺染翰光。
乌麻蒸续晒，
丹橘露应尝。
岂异神仙宅？
俱兼山水乡。
竹斋烧药灶，
花屿读书堂。
更得清新否？
遥知对属忙。
旧宫宁改汉，
淳俗本归唐。
济世宜公等，
安贫亦士常。
蚩尤终戮辱，
胡羯漫猖狂。
会待妖氛静，
论文暂裹粮。
	

    寄岳州贾司马六丈、巴州严八使君两阁老五十韵

衡岳猿啼里，
巴州鸟道边。
故人俱不利，
谪宦两悠然。
开辟乾坤正，
荣枯雨露偏。
长沙才子远，
钓濑客星悬。
忆昨趋行殿，
殷忧捧御筵。
讨胡愁李广，
奉使待张骞。
无复云台仗，
虚修水战船。
苍茫城七十，
流落剑三千。
画角吹秦晋，
旄头俯涧〔氵廛〕。
小儒轻董卓，
有识笑苻坚。
浪作禽填海，
那将血射天。
万方思助顺，
一鼓气无前。
阴散陈仓北，
晴熏太白巅。
乱麻尸积卫，
破竹势临燕。
法驾还双阙，
王师下八川。
此时沾奉引，
佳气拂周旋。
貔虎开（一作间）金甲，
麒麟受玉鞭。
侍臣谙人仗，
厩马解登仙。
花动朱楼雪，
城凝碧树烟。
衣冠心惨怆，
故老泪潺〔氵爰〕。
哭庙悲风急，
朝正霁景鲜。
月分梁汉米，
春给水衡钱。
内蕊繁于缬，
宫莎软胜绵。
恩荣同拜手，
出入最随肩。
晚著华堂醉，
寒重绣被眠。
辔齐兼秉烛，
书枉满怀笺。
每觉升元辅，
深期列大贤。
秉钧方咫尺，
铩翮再聊翩。
禁掖朋从改，
微班性命全。
青蒲甘受戮，
白发竟谁怜？
弟子贫原宪，
诸生老伏虔。
师资谦未达，
乡党敬何先？
旧好肠堪断，
新愁眼欲穿。
翠干危栈竹，
红腻小湖莲。
贾笔论孤愤，
严诗赋几篇。
定知深意苦，
莫使众人传。
贝锦无停织，
朱丝有断弦。
浦鸥防碎首，
霜鹘不空拳。
地僻昏炎瘴，
山稠隘石泉。
且将棋度日，
应用酒为年。
典郡终微眇。
治中实弃捐。
安排求傲吏，
比兴展归田。
去去才难得，
苍苍理又玄。
古人称逝矣，
吾道卜终焉。
陇外翻投迹，
渔阳复控弦。
笑为妻子累，
甘与岁时迁。
亲故行稀少，
兵戈动接联。
他乡饶梦寐，
失侣自〔辶屯〕□（“擅”改走之底）。
多病加淹泊，
长吟阻静便。
如公尽雄俊，
志在必腾骞。


    寄张十二山人彪三十韵

独卧蒿阳客，
三违颍水春。
艰难随老母，
惨澹向时人。
谢氏寻山屐，
陶公漉酒巾。
群凶弥宇宙，
此物在风尘。
历下辞姜被，
关西得孟邻。
早通交契密，
晚接道流新。
静者心多妙，
先生艺绝伦：
草书何太古，
诗兴不无神。
曹植休前辈，
张芝更後身。
数篇吟可老，
一字卖堪贫。
将恐曾防寇，
深潜托所亲。
宁闻倚门夕，
尽力洁飧晨。
疏懒为名误，
驱驰丧我真。
索居尤寂寞，
相遇益愁（一作悲）辛。
流转依边徼，
逢迎念席珍。
时来故旧少，
乱後别离频。
世祖修高庙，
文公赏从臣。
商山犹入楚，
渭水不离秦。
存想青龙秘，
骑行白鹿驯。
耕岩非谷口，
结草即河滨。
肘後符应验，
囊中药未陈。
旅怀殊不惬，
良觌眇无因。
自古多悲恨，
浮生有屈伸。
此邦今尚武，
何处且依仁。
鼓角凌天籁，
关山倚月轮。
官场罗镇碛，
贼火近洮岷。
萧索论兵地，
苍茫斗将辰。
大军多处所，
馀孽尚纷纶。
高兴知笼鸟，
斯文起获麟。
穷秋正摇落，
回首望松筠。
	

    寄李十二白二十韵

昔年有狂客，
号尔谪仙人。
笔落惊风雨，
诗成泣鬼神。
声名从此大，
汩没一朝伸。
文彩承殊渥，
流传必绝伦。
龙舟移棹晚，
兽锦夺袍新。
白日来深殿，
青云满後尘。
乞归优诏许，
遇我夙心亲。
未负幽栖志，
兼全宠辱身。
剧谈怜野逸。
嗜酒见天真，
醉舞梁园夜，
行歌泗水春。
才高心不展，
道屈善无邻。
处士〔礻尔〕衡俊。
诸生原宪贫。
稻粱求未足，
薏苡谤何频？
五岭炎蒸地，
三危放逐臣。
几年遭〔服鸟〕鸟，
独泣向麒麟。
苏武元还汉，
黄公岂事秦？
楚筵辞醴日，
梁狱上书辰。
已用当时法，
谁将此议（一作义）陈？
老吟秋月下，
病起暮江滨。
莫怪恩波隔，
乘槎与问津。


    别赞上人

百川日东流，
客去亦不息。
我生苦漂荡，
何时有终极？
赞公释门老，
放逐来上国。
还为世尘婴，
颇带憔悴色。
杨枝晨在手，
豆子雨已熟。
是身如浮云，
安可限南北。
异县逢旧友，
初欣写胸臆。
天长关塞寒，
岁暮饥冻逼。
野风吹征衣，
欲别向曛黑。
马嘶思故枥，
归鸟尽敛翼。
古来聚散地，
宿昔长荆棘。
相看俱衰年，
出处各努力！


    两当县吴十侍御江上宅

寒城朝烟淡，
山谷落叶赤。
阴风千里来，
吹汝江上宅。
〔昆鸡〕鸡号枉渚，
日色傍阡陌。
借问持斧翁：
几年长沙客？
哀哀失木〔犭穴〕，
矫矫避弓翮。
亦知故乡乐，
未敢思宿昔。
昔在凤翔都，
共通金闺籍。
天子犹蒙尘，
东郊暗长戟。
兵家忌间谍，
此辈常接迹。
台中领举劾，
君必慎剖析。
不忍杀无辜，
所以分白黑。
上官权许与，
失意见迁斥。
仲尼甘旅人，
向子识损益。
朝廷非不知，
闭口休叹息。
余时忝诤臣，
丹陛实咫尺。
相看受狼狈，
至死难塞责。
行迈心多违，
出门无与适。
于公负明义，
惆怅头更白。


  
杜甫诗全集・卷七（７２首）            


编校：方舟子

卷七

（乾元、上元间，公赴同谷，居成都作。）

    发秦州
    （原注：乾元二年自秦州赴同谷县纪行。）

我衰更懒拙，
生事不自谋。
无食问乐土，
无衣思南州。
汉源十月交，
天气凉如秋。
草木未黄落，
况闻山水幽。
栗亭名更嘉，
下有良田畴。
充肠多薯蓣，
崖蜜亦易求。
密竹复冬笋，
清池可方舟。
虽伤旅寓远，
庶遂平生游。
此邦俯要冲，
实恐人事稠。
应接非本性，
登临未销忧。
溪谷无异名，
塞田始微收。
岂复慰老夫？
惘然难久留。
日色隐孤树，
乌啼满城头。
中宵驱车去，
饮马寒塘流。
磊落星月高，
苍茫云雾浮。
大哉乾坤内，
吾道长悠悠！

	
    赤谷

天寒霜雪繁，
游子有所之。
岂但岁月暮？
重来未有期。
晨发赤谷亭，
险艰方自兹。
乱石无改辙，
我车已载脂。
山深苦多风，
落日童稚饥。
悄然村墟迥。
烟火何由追？
贫病转零落，
故乡不可思。
常恐死道路。
永为高人嗤。
	

    铁堂峡

山风吹游子，
缥缈乘险绝。
峡形藏堂隍，
壁色立积（一作精）铁。
径摩穹苍蟠，
石与厚地裂。
修纤无垠竹，
嵌空太始雪。
威迟哀壑底，
徒旅惨不悦。
水寒长冰横，
我马骨正折。
生涯抵弧矢，
盗贼殊未灭。
飘蓬逾三年，
回首肝肺热。
	

    盐井

卤中草木白，
青者官盐烟。
官作既有程，
煮盐烟在川。
汲井岁〔扌骨〕〔扌骨〕，
出车日连连。
自公斗三百，
转致斛六千。
君子慎止足，
小人苦喧阗。
我何良叹嗟，
物理固自然。
	

    寒峡

行迈日悄悄，
山谷势多端。
云门转绝岸，
积阻霾天寒。
寒峡不可度，
我实衣裳单。
况当仲冬交，
沂沿增波澜。
野人寻烟语，
行子傍水餐。
此生免荷殳，
未敢辞路难。
	

    法镜寺

身危适他州，
勉强终劳苦。
神伤山行深，
愁破崖寺古。
婵娟碧藓净，
萧〔扌戚〕寒箨聚。
回回山根水，
冉冉松上雨。
泄云蒙清晨，
初日翳复吐。
朱甍半光炯，
户牖粲可数。
拄策忘前期，
出萝已亭午。
冥冥子规叫，
微径不复（一作敢）取。
	

    青阳峡

塞外苦厌山，
南行道弥恶。
冈峦相经亘，
云水气参错。
林回峡角来，
天窄壁面削。
溪西五里石，
奋怒向我落。
仰看日车侧，
俯恐坤轴弱。
魑魅啸有风，
霜霰浩漠漠。
忆昨逾陇坂，
高秋视吴岳。
东笑莲华卑，
北知崆峒薄。
超然侔壮观，
始谓殷（一作隐）寥廓。
突兀犹趁人，
及兹叹冥寞。
	

    龙门镇

细泉兼轻冰，
沮洳栈道湿。
不辞辛苦行，
迫此短景急。
石门云雪隘（一作溢），
古镇峰峦集。
旌竿暮惨澹，
风水白刃涩。
胡马屯成皋，
防虞此何及！
嗟尔远戍人，
山寒夜中泣！
	

    石龛

熊罴咆我东，
虎豹号我西。
我後鬼长啸，
我前狨又啼。
天寒昏无日，
山远道路迷。
驱车石龛下，
仲冬见虹霓。
伐竹者谁子？
悲歌上云梯。
为官采美箭，
五岁供梁齐。
苦云直竿尽，
无以充提携。
奈何渔阳骑，
飒飒惊蒸黎！
	

    积草岭
    （原注：同谷界）

连风积长阴，
白日递隐见。
飕飕林响交，
惨惨石状变。
山分积草岭，
路异鸣水县。
旅泊吾道穷，
衰年岁时倦。
卜居尚百里，
休驾投诸彦。
邑有佳主人，
情如已会面。
来书语绝妙，
远客惊深眷。
食蕨不愿馀，
茅茨眼中见。
	

    泥功山

朝行青泥上，
暮在青泥中。
泥泞非一时，
版筑劳人功。
不畏道途永，
乃将汩没同？
白马为铁骊，
小儿成老翁。
哀猿透却坠，
死鹿力所穷。
寄语北来人，
後来莫匆匆。
	

    凤凰台
    （原注：山峻，人不至高顶。）

亭亭凤凰台，
北对西康州。
西伯今寂寞，
凰声亦悠悠。
山峻路绝踪，
石林气高浮。
安得万丈梯，
为君上上头？
恐有母无雏，
饥寒日啾啾。
我能剖心血，
饮啄慰孤愁。
心以当竹实，
炯然无外求。
血以当醴泉，
岂徒比清流？
所重王者瑞，
敢辞微命休。
坐看彩翮长，
举（一作纵）意八极周。
自天衔瑞图，
飞下十二楼。
图以奉至尊，
凤以垂鸿猷。
再光中兴业，
一洗苍生忧。
深衷正为此，
群盗何淹留。
	

    乾元中寓居同谷县作歌七首

有客有客字子美，
白头乱（一作短）发垂过耳。
岁拾橡栗随狙公，
天寒日暮山谷里。
中原无书归不得，
手脚冻皴皮肉死。
呜呼一歌兮歌已哀，
悲风为我从天来。

长□（“搀”改金旁）长□白木柄，
我生托子以为命。
黄独（一作精）无苗山雪盛，
短衣数挽不掩胫。
此时与子空归来，
男呻女吟四壁静。
呜呼二歌兮歌始放，
邻（一作闾）里为我色惆怅。

有弟有弟在远方，
三人各瘦何人强？
生别展转不相见，
胡尘暗天道路长。
东飞驾鹅後〔秋鸟〕〔仓鸟〕，
安得送我置汝旁？
呜呼三歌兮歌三发，
汝归何处收兄骨？

有妹有妹在钟离，
良人早殁诸孤痴。
长淮浪高蛟龙怒，
十年不见来何时？
扁舟欲往箭满眼，
杳杳南国多旌旗。
呜呼四歌兮歌四奏，
林猿为我啼清昼。

四山多风溪水急，
寒雨飒飒枯树湿。
黄蒿古城云不开，
白狐跳梁黄狐立。
我生何为在穷谷？
中夜起坐万感集。
呜呼五歌兮歌正长，
魂招不来归故乡。

南有龙兮在山湫，
古木□（上山下龙）□（上山下从）枝相□（缪改木旁）。
木叶黄落龙正蛰，
蝮蛇东来水上游。
我行怪此安敢出，
拔剑欲斩且复休。
呜呼六歌兮歌思迟，
溪壑为我回春姿。

男儿生不成名身已老，
三年饥走荒山道。
长安卿相多少年，
富贵应须致身早。
山中儒生旧相识，
但话宿昔伤怀抱。
呜呼七歌兮悄终曲。
仰视皇天白日速。


    万丈潭

青溪合（一作含）冥寞，
神物有显晦。
龙依积水蟠，
窟压万丈内。
局步凌垠□（谔改土旁），
侧身下烟霭。
前临洪涛宽，
却立苍石大。
山色危一径尽，
岸绝两壁对。
削成根虚无，
倒影垂澹〔氵对〕。
黑知湾寰底，
清见光炯碎。
孤云到来深，
飞鸟不在外。
高萝成帷幄，
寒木垒（一作叠）旌旆。
远川曲通流，
嵌窦潜泄濑。
造幽无人境，
发兴自我辈。
告归遗恨多，
将老斯游最。
闭藏修鳞蛰，
出入巨石碍。
何当暑天过，
快意风云（一作雨）会。


     发同谷县
     （原注：乾元二年十二月一日，自陇右赴成都纪行。）

贤有不黔突，
圣有不暖席。
况我饥愚人，
焉能尚安宅？
始来兹山中，
休驾喜地僻。
奈何迫物累，
一岁四行役！
忡忡去绝境，
杳杳更远适。
停骖龙潭云，
回首虎崖石。
临岐别数子，
握手泪再滴。
交情无旧深，
穷老多惨戚。
平生懒拙意，
偶值栖遁迹。
去住与愿违，
仰惭林间翮。
	

    木皮岭

首路栗亭西，
尚想凤凰村。
季冬携童稚，
辛苦赴蜀门。
南登木皮岭，
艰险不易论。
汗流被我体，
祁寒为之喧。
远岫争辅佐，
千岩自崩奔。
始知五岳外，
别有他山尊。
仰干（一作看）塞大明，
俯入裂厚坤。
再闻虎豹斗，
屡局风水昏。
高有废阁道，
摧折如断辕。
下有冬青林，
石上走长根。
西崖特秀发，
焕若灵芝繁。
润聚金碧气，
清无沙土痕。
忆观昆仑图，
目击玄圃存。
对此欲何适？
默伤垂老魂。

	
    白沙渡

畏途随长江，
渡口下绝岸。
差池上舟楫，
窈窕入云汉。
天寒荒野外，
日暮中流半。
我马向北嘶，
山猿饮相唤。
水清石□□（“儡”改石旁），
沙白滩漫漫。
迥然洗愁辛，
多病一疏散。
高壁抵□（上山下钦）□（上山下金）（一作岑），
洪涛越凌乱。
临风独回首，
揽辔复三叹。
	

    水会（一作回）渡

山行有常程，
中夜尚未安。
微月没已久，
崖倾路何难！
大江动我前，
汹若溟渤宽。
蒿师暗理楫，
歌笑轻波澜。
霜浓木石滑，
风急手足寒。
入舟已千忧，
陟〔山献〕仍万盘。
回眺积水外，
始知众星干。
远游令人瘦，
衰疾惭加餐。
	

    飞仙阁

土门山行窄，
微径缘秋毫。
栈云阑干峻，
梯石结构牢。
万壑〔奇欠〕疏林，
积阴带奔涛。
寒日外澹泊，
长风中怒号。
歇鞍在地底，
始觉所历高。
往来杂坐卧，
人马同疲劳。
浮生有定分，
饥饱岂可逃。
叹息谓妻子，
我何随汝曹？


    五盘

五盘虽云险，
山色佳有馀。
仰凌栈道细，
俯映江木疏。
地僻无网罟，
水清反多鱼。
好鸟不妄飞，
野人半巢居。
喜见淳朴俗，
坦然心神舒。
东郊尚格斗，
巨猾何时除？
故乡有弟妹，
流落随丘墟。
成都万事好，
岂若归吾庐？
	

    龙门阁

清江下龙门，
绝壁无尺土。
长风驾高浪，
浩浩自太古。
危途中萦盘，
仰望垂线缕。
滑石〔奇欠〕谁凿，
浮梁袅相拄。
目眩陨杂花，
头风吹过（一作过飞）雨。
百年不敢料，
一坠那复取！
饱闻经瞿塘，
足见度大庾。
终身历艰险，
恐惧从此数！


    石柜阁

季冬日已长，
山晚半天赤。
蜀道多早（一作草）花，
江间饶奇石。
石柜曾波上，
临虚荡高壁。
清晖回群鸥，
暝色带远客。
羁栖负幽意，
感叹向绝迹。
信甘孱懦婴，
不独冻馁迫。
优游谢康乐，
放浪陶彭泽。
吾衰未自由，
谢尔性所适。
	

    桔柏渡

青冥寒江渡，
驾竹为长桥。
竿湿烟漠漠，
江永风萧萧。
连笮动袅娜，
征衣飒飘摇。
急流鸨〔益鸟〕散，
绝岸鼋鼍骄。
西辕自兹异，
东逝不可要。
高通荆门路，
阔会沧海潮。
孤光隐顾盼，
游子怅寂寥。
无以洗心胸，
前登但山椒。
	

    剑门

惟天有设险，
剑门天下壮。
连山抱西南，
石角皆北向。
两崖崇墉倚，
刻画城郭状。
一夫怒临关，
百万未可傍。
珠玉走中原，
岷峨气凄怆。
三皇五帝前，
鸡犬莫相放。
後王尚柔远，
职贡道已丧。
至今英雄人，
高视见霸王。
井吞与割据，
极力不相让。
吾将罪真宰，
意欲铲叠嶂。
恐此复偶然，
临风默惆怅。
	

    鹿头山

鹿头何亭亭？
是日慰饥渴。
连山西南断，
俯见千里豁。
游子出京华，
剑门不可越。
及兹险阻尽，
始喜原野阔。
殊方昔三分，
霸气曾间发。
天下今一家，
云端失双阙。
悠然想扬马，
继起名〔石聿〕兀。
有文令人伤，
何处埋尔骨！
纡馀脂膏地，
惨澹豪侠窟。
仗钺非老臣，
宣风岂专达？
冀公柱石姿，
论道邦国活。
斯人亦何幸，
公镇逾岁月。
	

    成都府

翳翳桑榆日，
照我征衣裳。
我行山川异，
忽在天一方。
但逢新人民，
未卜见故乡。
大江东流去，
游子日月长。
曾城填华屋，
季冬树木苍。
喧然名都会，
吹箫间笙簧。
信美无与适，
侧身望川梁。
鸟雀夜各归，
中原杳茫茫。
初月出不高，
众星尚争光。
自古有羁旅，
我何苦哀伤！


    酬高使君相赠

古寺僧牢落，
空房客寓居。
故人分禄米，
邻舍与园蔬。
双树容听法，
三车肯载书。
草玄吾岂敢，
赋或似相如。


    卜居

浣花溪水水西头，
主人为卜林塘幽。
已知出郭少尘事，
更有澄江销客愁。
无数蜻蜓齐上下，
一双〔氵鸡〕〔束力鸟〕对沈浮。
东行万里堪乘兴，
须向山阴上小舟。


    王十五司马弟出郭相访兼遗营草堂资

客里何迁次？
江边正寂寥。
肯来寻一老，
愁破是今朝。
忧我营茅栋，
携钱过野桥。
他乡惟表弟，
还往莫辞遥。


    萧八明府实处觅桃栽

奉乞桃栽一百根，
春前为送浣花村。
河阳县里虽无数，
濯锦江边未满园。
	

    从韦二明府续处觅绵竹

华轩蔼蔼他年到，
绵竹亭亭出县高。
江上舍前无此物，
幸分苍翠拂波涛。
	

    凭何十一少府邕觅桤木栽

草堂堑西无树林，
非子谁复见幽心？
饱闻桤木三年大。
与致溪边十亩阴。
	

    凭韦少府班觅松树子

落落出群非榉柳，
青青不朽岂杨梅？
欲存老盖千年意，
为觅霜根数寸栽。
	

    又于韦处乞大邑瓷碗

大邑烧瓷轻且坚，
扣如哀玉锦城传。
君家白碗胜霜雪，
急送茅斋也可怜。
	

    诣徐卿觅果栽

草堂少花今欲栽，
不问绿李与黄梅。
石笋街中却归去，
果园坊里为求来。


    堂成

背郭堂成荫白茅，
绿江路熟俯青郊。
桤林碍日吟风叶，
笼竹和烟滴露梢。
暂止飞乌将数子，
频来语燕定新巢。
旁人错比扬雄宅，
懒惰无心作解嘲。


    蜀相

丞相祠堂何处寻？
锦官城外柏森森。
映阶碧草自春色，
隔叶黄鹂空好音。
三顾频烦天下计，
两朝开济老臣心。
出师未捷身先死，
长使英雄泪满襟！


    梅雨

南京犀浦道，
四月熟黄梅。
湛湛长江去，
冥冥细雨来。
茅茨疏易湿，
云雾密难开。
竟日蛟龙喜，
盘涡与岸回。
	

    为农

锦里烟尘外，
江村八九家。
圆荷浮小叶，
细麦落轻花。
卜宅从兹老，
为农去国赊。
远惭勾漏令，
不得问丹砂。
	

    有客

患气经时久，
临江卜宅新。
喧卑方避俗，
疏快颇宜人。
有客过茅宇，
呼儿正葛巾。
自锄稀菜甲，
小摘为情亲。


    宾至

幽栖地僻经过少，
老病人扶再拜难。
岂有文章惊海内？
漫劳车马驻江干。
竟日淹留佳客坐，
百年粗粝腐儒餐。
不嫌野外无供给，
乘兴还来看药栏。
		

    狂夫

万里桥西一草堂，
百花潭水即沦浪。
风含翠□（上竹下条）娟娟净，
雨□（裹里换邑）红蕖冉冉香。
厚禄故人书断绝，
恒饥稚子色凄凉。
欲填沟壑唯疏放，
自笑狂夫老更狂。
	

    田舍

田舍清江曲，
柴门古道旁。
草深迷市井，
地僻懒衣裳。
榉（一作杨）柳枝枝弱，
枇杷树树香。
鸬鹚西日照，
晒翅满渔梁。


    江村

清江一曲抱村流，
长夏江村事事幽。
自去自来梁（一作堂）上燕，
相亲相近水中鸥。
老妻画纸为棋局，
稚子敲针作钓钩。
多病所须惟药物，
微躯此外更何求？
	

    江涨

江涨柴门外，
儿童报急流。
下床高数尺，
倚杖没中洲。
细动迎风燕，
轻摇逐浪鸥。
渔人萦小楫，
容易拔船头。
	

    野老

野老篱边（一作前）江岸回，
柴门不正逐江开。
渔人网集澄潭下，
贾客船随返照来。
长路关心悲剑阁，
片云何意傍琴台？
王师未报收东郡，
城阙秋生画角哀。


    所思

苦忆荆州醉司马，
（原注：崔吏部漪）
谪官（一作居）樽酒定常开。
九江日落醒何处？
一柱观头眠几回。
可怜怀抱向人尽，
欲问平安无使来。
故凭锦水将双泪，
好过瞿塘滟预堆。


    云山

京洛云山外，
音书静不来。
神交作赋客，
力尽望乡台。
衰疾江边卧，
亲朋日暮回。
白鸥原水宿，
何事有馀哀？


    遣兴

干戈犹未定，
弟妹各何之！
拭泪沾襟血，
梳头满面丝。
地卑荒野大，
天远暮江迟。
衰疾那能久，
应无见汝期。


    石笋行

君不见益州城西门，
陌上石笋双高蹲。
古来相传是海眼，
苔藓蚀尽波涛痕。
雨多往往得瑟瑟，
此事恍惚难明论。
恐是昔时卿相墓，
立石为表今仍存。
惜哉俗态好蒙蔽，
亦如小臣媚至尊。
政化错迕失大体，
坐看倾危受厚恩。
嗟尔石笋擅虚名，
後来未识犹骏奔。
安得壮士掷天外，
使人不疑见本根。
	

    石犀行

君不见秦时蜀太守，
刻石立作三犀牛。
自古虽有厌胜法，
天生江水向东流。
蜀人矜夸一千载，
泛溢不近张仪楼。
今年灌口损户口，
此事或恐为神羞！
修筑堤防出众力，
高拥木石当清秋。
先王作法皆正道，
鬼怪何得参人谋。
嗟尔三犀不经济，
缺讹只与长川逝。
但见元气常调和，
自免洪涛恣凋瘵。
安得壮士提天纲，
再平水土犀奔茫。
	

    杜鹃行

君不见昔日蜀天子，
化作杜鹃似老乌。
寄巢生子不自啄，
群鸟至今与（一作为）哺雏。
虽同君臣有旧礼，
骨肉满眼身羁孤。
业工窜伏深树里，
四月五月偏号呼。
其声哀痛口流血，
所诉何事常区区。
尔岂摧残始发愤，
羞带羽翮伤形愚。
苍天变化谁料得，
万事反覆何所无。
万事反覆何所无，
岂忆当殿群臣趋？


    题壁上韦偃画马歌

韦侯别我有所适，
知我怜君画无敌。
戏（一作试）拈秃笔扫骅骝，
〔焱欠〕见骐□（麟改马旁）出东壁。
一匹吃草一匹嘶，
坐看千里当霜蹄。
时危安得真致此，
与人同生亦同死？
	

    戏题王宰画山水图歌

十日画一水，
五日画一石。
能事不受相促迫，
王宰始肯留真迹。
壮哉昆仑方壶（一作丈）图。
挂君高堂之素壁。
巴陵洞庭日本东，
赤岸水与银河通，
中有云气随飞龙。
州人渔子入浦溆，
山木尽亚洪涛风。
尤工远势古莫比，
咫尺应须论万里。
焉得并州快剪刀，
剪取吴淞（一作松）半江水。


    戏韦偃为双松图歌

天下几人画古松，
毕宏已老韦偃少。
绝笔长风起纤末，
满堂动色嗟神妙！
两株惨裂苔藓皮，
屈铁交错回高枝。
白摧朽骨龙虎死，
黑人太阴雷雨垂。
松根胡僧憩寂寞，
庞眉皓首无住著。
偏袒右肩露双脚，
叶里松子僧前落。
韦侯韦侯数相见；
我有一匹好东绢，
重之不减锦绣段。
已令拂拭光凌乱，
请公放笔为直干。


    北邻

明府岂辞满，
藏身方告劳。
青钱买野竹，
白帻岸江皋。
爱酒晋山简，
能诗何水曹。
时来访老疾，
步□（上尸下牒）到蓬蒿。
	

    南邻

锦里先生乌角巾，
园收芋栗未全贫。
惯看宾客儿童喜，
得食阶除鸟雀驯。
秋水才深（一作添）四五尺，
野航恰受两三人。
白沙翠竹江村暮（一作路），
相送（一作对）柴门月色新。
	

    因崔五侍御寄高彭州一绝

百年已过半，
秋至转饥寒。
为问彭州牧：
何时救急难？


    奉简高三十五使君

当代论才子，
如公复几人。
骅骝开道路，
鹰隼出风尘。
行色秋将晚，
交情老更亲。
天涯喜相见，
披豁道（一作对）吾真。


    和裴迪登新津寺寄王侍郎
    （原注：王时牧蜀）

何恨倚山木，
吟诗秋叶黄。
蝉声集古寺，
鸟影度寒塘。
风物悲游子，
登临忆侍郎。
老夫贪佛日，
随意宿僧房。


    赠蜀僧闾丘师兄
    （原注：太常博士均之孙）

大师铜梁秀，
籍籍名家孙。
呜呼先博士，
炳灵精气奔。
惟昔武皇后，
临轩御乾坤。
多士尽儒冠，
墨客蔼云屯。
当时上紫殿，
不独卿相尊。
世传闾丘笔，
峻极逾昆仑。
凤藏丹霄暮，
龙去白水浑。
青荧雪岭东，
碑碣旧制存。
晚看作者意，
妙绝与谁论。
吾祖诗冠古，
同年蒙主恩。
豫章夹日月，
岁久空深根。
小子思疏阔，
岂能达词门。
穷秋（一作愁）一挥泪，
相遇即诸昆。
我住锦官城，
兄居□（“祗”下多一点）树图。
地近慰旅愁，
往来当丘樊。
天涯歇滞雨，
粳稻卧不翻。
漂然薄游倦，
始与道侣敦。
景晏步修廊，
而无车马喧。
夜阑接软语，
落月如金盆。
漠漠世界黑，
驱驱争夺繁。
惟有摩尼珠，
可照浊水源。
	

    泛溪

落景下高堂，
进州泛回溪。
谁谓筑居小？
未尽乔木西。
远郊信荒僻，
秋色有馀凄。
练练峰上雪，
纤纤云表霓。
童戏左右岸，
罟弋毕提携。
翻倒荷芰乱，
指挥径路迷。
得鱼已割鳞，
采藕不洗泥。
人情逐鲜美，
物贱事已睽。
吾村蔼暝姿，
异舍鸡亦栖。
萧条欲何适，
出处庶可齐。
衣上见新月，
霜中登故畦。
浊醪自初熟，
东城多鼓鼙。


    出郭

霜露晚凄凄，
高天逐望低。
远烟临井上，
斜景雪峰西。
故国犹兵马，
他乡亦鼓鼙。
江城今夜客，
还与旧乌啼。


    恨别

洛城一别四千里，
胡骑长驱五六年。
草木变衰行剑外，
兵戈阻绝老江边。
思家步月清宵立，
忆弟看云白日眠。
闻道河阳近乘胜，
司徒急为破幽燕。


    散愁二首

久客宜旋旆，
兴王未息戈。
蜀星阴见少，
江雨夜闻多。
百万传深入，
寰区望匪他。
司徒下燕赵，
收取旧山河。

闻道并州镇，
尚书训士齐。
几时通蓟北？
当日报关西。
恋阙丹心破，
沾衣皓首啼。
老魂招不得，
归路恐长迷。

  
杜甫诗全集・卷八（９４首）            


编校：方舟子

卷八
（上元、宝应间，公居成都作。）

    建都十二韵

苍生未苏息，
胡马半乾坤。
议在云台上，
谁扶黄屋尊？
建都分魏阙，
下韶辟荆门。
恐失东人望，
其如西极存。
时危当雪耻，
计大岂轻论？
虽倚三阶正，
终愁万国翻。
牵裾恨不死，
漏网荷殊恩。
永负汉庭哭，
遥怜湘水魂。
穷冬客江剑，
随事有田园。
风断青蒲节，
霜埋翠竹根。
衣冠空攘攘，
关辅久昏昏。
愿枉长安日，
光辉照北原。


    村夜

风色萧萧暮，
江头人不行。
村舂雨外急，
邻火夜深明。
胡羯何多难？
渔樵寄此生。
中原有兄弟，
万里正含情。


    寄杨五桂州谭
    （原注：因州参军段子之任。）

五岭皆炎热，
宜人独桂林。
梅花万里外，
雪片一冬深。
闻此宽相忆，
为邦复好音。
江边送孙楚，
远附白头吟。


    和裴迪登蜀州东亭送客逢早梅相忆见寄

东阁官梅动诗兴，
还如何逊在扬州。
此时对雪遥相忆，
送客逢春（一作花）可自由？
幸不折来伤岁暮，
若为看去乱乡愁。
江边一树垂垂发，
朝夕催人自白头。
	

    寄赠王十将军承俊

将军胆气雄。
臂悬两角弓。
缠结青骢马，
出入锦城中。
时危未授钺，
势屈难为功！
宾客满堂上，
何人高义同？


    奉酬李都督表丈早春作

力疾坐清晓，
来诗悲早春。
转添愁伴客，
更觉老随人。
红入桃花嫩，
青归柳叶新。
望乡应未已，
四海尚风尘。


    西郊

时出碧鸡坊，
西郊向草堂。
市桥官柳细，
江路（一作岸）野梅香。
傍架齐书帙，
看题减（一作检）药囊。
无人觉来往，
疏懒意何长。


    客至
    （原注：喜崔明府相过。）

舍南舍北皆春水，
但见群鸥日日来。
花径不曾缘客扫，
篷门今始为君开。
盘飧市远无兼味，
樽酒家贫只旧醅。
肯与邻翁相对饮，
隔篱呼取尽余杯。
	

    遣意二首

啭枝黄鸟近，
泛渚白鸥轻。
一径野花落，
孤村春水生。
衰年催酿黍，
细雨更移橙。
渐喜交游绝，
幽居不用名。

檐影微微落，
津流脉脉斜。
野船明细火，
宿雁聚圆沙。
云掩初弦月，
香传小树花。
邻人有美酒，
稚子也（一作夜）能赊。
	

    漫成二首

野日荒荒白，
春流泯泯清。
渚蒲随地有，
村径逐门成。
只作披衣惯，
常从漉酒生。
眼边无俗物。
多病也身轻。

江皋已仲春，
花下复清晨。
仰面贪看鸟，
回头错应人。
读书难字过，
对酒满壶频。
近识峨眉老，
知予懒是真。
	

    春夜喜雨

好雨知时节，
当春乃发生。
随风潜入夜，
润物细无声。
野径云俱黑，
江船火独明。
晓看红湿处，
花重锦官城。
	

    春水生二绝

二月六夜春水生，
门前小滩浑欲平。
鸬鹚〔溪鸟〕〔束力鸟〕莫漫喜。
吾与汝曹俱眼明。

一夜水高二尺强，
数日不可更禁当。
南市津头有船卖，
无钱即买系篱旁。


    江上值水如海势聊短述

为人性僻耽佳句，
语不惊人死不休。
老去诗篇浑漫与（一作兴），
春来花鸟莫深愁。
新添水槛供垂钓，
故著浮槎替入舟。
焉得思如陶谢手，
令渠述作与同游。


    水槛遣心（一作兴）二首

去郭轩楹敞，
无村眺望赊。
澄江平少岸，
幽树晚多花。
细雨鱼儿出，
微风燕子斜。
城中十万户。
此地两三家。

蜀天常夜雨，
江槛已朝晴。
叶润林塘密，
衣干枕席清。
不堪支老病，
何得尚浮名？
浅把涓涓酒，
深凭送此生。


    题新津北桥楼得郊字

望极春城上，
开筵近鸟巢。
白花檐外朵，
青柳槛前梢。
池水观为政，
厨烟觉远庖。
西川供客眼，
惟有此江郊。


    暮登四安寺钟楼寄裴十迪

暮倚高楼对雪峰，
僧来不语自鸣钟。
孤城返照红将敛，
近市浮烟翠且重。
多病独愁常阒寂，
故人相见未从容。
知君苦思缘诗瘦，
太向交游万事慵。


    游修觉寺

野寺江天豁，
山扉花竹幽。
诗应有神助，
吾得及春游。
径石相萦带，
川云自去留。
禅枝宿众鸟，
漂转暮归愁。
	

    後游

寺忆曾游处，
桥怜再渡时。
江山如有待，
花柳更无私。
野润烟光簿，
沙暄日色迟。
客愁全为减，
舍此复何之？


    春水

三月桃花浪，
江流复旧痕。
朝来没沙尾（一作岸），
碧色动柴门。
接缕垂芳饵，
连筒灌小园。
已添无数鸟，
争浴故相喧。


    江亭

坦腹江亭卧，
长吟野望时。
水流心不竞，
云在意俱迟。
寂寂春将晚，
欣欣物自私。
故林归未得，
排闷强裁诗。


    早起

春来常早起，
幽事颇相关。
帖石防颓岸，
开林出远山。
一丘藏曲折，
缓步有跻攀。
童朴来城市，
瓶中得酒还。
	

    可惜

花飞有底急？
老去愿春迟。
可惜欢娱地，
都非少壮时。
宽心应是酒，
遣兴莫过诗。
此意陶潜解，
吾生後汝期。
	

    落日

落日在帘钩，
溪边春事幽。
芳菲缘岸圃，
樵爨倚滩舟。
〔口卓〕雀争枝坠，
飞虫满院游。
浊醪谁造汝？
一酌散千愁。
	

    独酌

步□（渫改尸旁）深林晚，
开樽独酌迟。
仰蜂粘落絮，
行蚁上枯梨。
簿劣惭真隐，
幽偏得自怡。
本无轩冕意，
不是傲当时。
	

    徐步

整履步青芜，
荒庭日欲晡。
芹泥随燕觜，
花蕊（一作蕊粉）上蜂须。
把酒从衣湿，
吟诗信杖扶。
敢论才见忌？
实有醉如愚。
	

    寒食

寒食江村路，
风花高下飞。
汀烟轻冉冉，
竹日净晖晖。
田父要皆去，
邻家问不违。
地偏相识尽，
鸡犬亦忘归。


    石镜

蜀王将此镜，
送死置空山。
冥寞怜香骨，
提携近玉颜。
众妃无复欢，
千骑亦虚还。
独有伤心石，
埋轮月宇间。
	

    琴台

茂陵多病後，
尚爱卓文君。
酒肆人间世，
琴台日暮云。
野花留宝靥，
蔓草见罗裙。
归凤求凰意，
寥寥不复闻。


    朝雨

凉气晓萧萧，
江云乱眼飘。
风鸳藏近渚，
雨燕集深条。
黄绮终辞汉，
巢由不见尧。
草堂樽酒在，
幸得过清朝。


    晚晴

村晚惊风度，
庭幽过雨沾。
夕阳薰细草，
江色映疏帘。
书乱谁能帙，
杯干可自添。
时闻有馀论，
未怪老夫潜。


    高楠

楠树色冥冥，
江边一盖青。
近根开药圃，
接叶制茅亭。
落景阴犹合，
微风韵可听。
寻常绝醉困，
卧此片时醒。
	

    恶树

独绕虚斋里，
常持小斧柯。
幽阴成颇杂，
恶木翦还多。
枸杞因吾有，
鸡栖奈汝（一作尔）何？
方知不材者，
生长漫婆娑。


    江畔独步寻花七绝句

江上被花恼不彻，
无处告诉只颠狂。
走觅南邻爱酒伴，（原注：斛斯融吾酒徒）
经旬出饮独空床。

稠花乱蕊裹江滨，
行步〔奇欠〕危实怕春。
诗酒尚堪驱使在，
未须料理白头人。

江深竹静两三家，
多事红花映白花。
报答春光知有处，
应须美酒送生涯。

东望少城花满烟，
百花高楼更可怜。
谁能载酒开金盏，
唤取佳人舞绣筵？

黄师塔前江水东，
春光懒困倚微风。
桃花一簇开无主，
可爱深红爱（一作映）浅红？

黄四娘家花满蹊，
千朵万朵压枝低。
留连戏蝶时时舞，
自在娇莺恰恰啼。

不是爱花即欲死，
只恐花尽老相催。
繁枝容易纷纷落，
嫩蕊商量细细开。


    绝句漫兴九首

眼见客愁愁不醒，
无赖春色到江亭。
即遣花开深造次，
便教莺语太丁宁。

手种桃李非无主，
野老墙低还是家。
恰似春风相欺得，
夜来吹折数枝花。

熟知茅斋绝低小，
江上燕子故来频。
衔泥点污琴书内，
更接飞虫打著人。

二月已破三月来，
渐老逢春能几回。
莫思身外无穷事，
且尽生前有限杯。

肠断春江欲尽头，
杖藜徐步立芳洲。
颠狂柳絮随风去，
轻薄桃花逐水流。

懒慢无堪不出村，
呼儿自在掩柴门。
苍苔浊酒林中静，
碧水春风野外昏。

糁径杨花铺白毡，
点溪荷叶叠青钱。
笋根雉（一作稚）子无人见，
沙上凫雏傍母眠。

舍西柔桑叶可拈，
江畔细麦复纤纤。
人生几何春已夏，
不放香醪如蜜甜。

隔户杨柳弱袅袅，
恰似十五女儿腰。
谁谓朝来不作意？
狂风挽断最长条。


    进艇

南京久客耕南亩，
北望伤神坐北窗。
昼引老妻乘小艇，
晴看稚子浴清江。
俱飞蛱蝶元相逐，
并蒂芙蓉本自双。
茗饮蔗浆携所便，
瓷罂无谢玉为缸。


    一室

一室他乡远，
空林暮景悬。
正愁闻塞笛，
独立见江船。
巴蜀来多病，
荆蛮去几年？
应同王粲宅，
留井岘山前。


    闻斛斯六官未归

故人南郡去，
去索作碑钱。
本卖文为活，
翻令室倒悬。
荆扉深蔓草，
土锉冷寒烟。
老罢休无赖，
归来省醉眠。


    赴青城县出成都寄陶王二少尹

老被樊笼役（一作老耻妻孥笑），
贫嗟出入劳。
客情投异县，
诗态忆吾曹。
东郭沧江合，
西山白雪高。
文章差底病，
回首兴滔滔。


    野望因过常少仙

野桥齐渡马，
秋望转悠哉！
竹覆青城合，
江从灌口来。
入村樵径引，
尝果栗皱开。
落尽高天日，
幽人未遣回。
	

    寄杜位

近闻宽法离新州，
想见怀归尚百忧。
逐客虽皆万里去，
悲君已是十年流！
干戈况复尘随眼，
鬓发还应雪满头。
玉垒题书心绪乱，
何时更得曲江游？


    送韩十四江东省觐

兵戈不见老莱衣，
叹息人间万事非。
我已无家寻弟妹，
君今何处访庭闱？
黄牛峡静滩声转，
白马江寒树影稀。
此别应须各努力，
故乡犹恐未同归。


    丈人山

自为青城客，
不唾青城地。
为爱丈人山，
丹梯近幽意。
丈人祠前佳气浓，
绿云拟住最高峰。
扫除白发黄精在，
君看他时冰雪容。


    送裴五赴东川

故人亦流落，
高义动乾坤。
何日通燕塞，
相看老蜀门。
东行应暂别，
北望苦销魂。
凛凛悲秋意，
非君谁与论？


    赠虞十五司马

远师虞秘监，
今喜得玄孙。
形象丹青逼，
家声器宇存。
凄凉怜笔势，
浩荡问词源。
爽气金天豁，
清谈玉露繁。
伫鸣南岳凤，
欲化北溟鲲。
交态知浮俗，
儒流不异门。
过逢联客位，
日夜倒芳尊。
沙岸风吹叶，
云江月上轩。
百年嗟已半，
四座敢辞喧。
书籍终相与，
青山隔故园。


    楠树为风雨所拔叹

倚江楠树草堂前，
故老相传二百年。
诛茅卜居总为此，
五月仿佛闻寒蝉。
东南飘风动地至，
江翻石走流云气。
干排雷雨犹力争，
根断泉源岂天意？
沧波老树性所爱，
浦上亭亭一青盖。
野客频留惧雪霜，
行人不过听竽籁。
虎倒龙颠委荆（一作榛）棘，
泪痕血点垂胸臆。
我有新诗何处吟，
草堂自此无颜色。

	
    茅屋为秋风所破歌

八月秋高风怒号，
卷我屋上三重茅。
茅飞渡江洒江郊，
高者挂□（上四下绢的声旁）长林梢，
下者飘转沉塘坳。
南村群童欺我老无力，
忍能对面为盗贼。
公然抱茅入竹去，
唇焦口燥呼不得，
归来倚仗自叹息。
俄顷风定云墨色，
秋天漠漠向昏黑。
布衾多年冷似铁，
骄儿恶卧踏里裂。
床床（一作头）屋漏无干处，
雨脚如麻未断绝。
自经丧乱少睡眠，
长夜沾湿何由彻？
安得广厦千万间，
大庇天下寒士俱欢颜，
风雨不动安如山？
呜呼！
眼前何时突兀见此屋，
吾庐独破受冻死亦足！


    逢唐兴刘主簿弟

分手开元末，
连年绝尺书。
江山且相见，
戎马未安居。
剑外官人冷，
关中驿骑疏。
扁舟下吴会，
主簿意何如？


    敬简王明府

叶县郎官宰，
周南太史公。
神仙才有数，
流落意无穷。
骥病思偏秣，
鹰愁怕苦笼。
看君用高义，
耻与万人同。
	

    重简王明府

甲子西南异，
冬来只簿寒。
江云何夜尽，
蜀雨几时干？
行李须相问，
穷愁岂自（一作有）宽？
君听鸿雁响，
恐致稻粱难。


    百忧集行

忆年十五心尚孩，
健如黄犊走复来。
庭前八月梨枣熟，
一日上树能千回。
即今倏忽已五十，
坐卧只多少行立。
强将笑语供主人，
悲见生涯百忧集。
入门依旧四壁空，
老妻睹我颜色同。
痴儿不知父子礼，
叫怒索饭啼门东。


    徐卿二子歌

君不见徐卿二子生绝奇，
感应吉梦相追随。
孔子释氏亲抱送，
并是天上麒麟儿！
大儿九龄色清澈，
秋水为神玉为骨。
小儿五岁气食牛，
满堂宾客皆回头。
吾知徐公百不忧，
积善衮衮生公侯。
丈夫生儿有如此二雏者，
名位岂肯悲微休！


    戏作花卿歌

成都猛将有花卿，
学语小儿知姓名。
用如快鹘风火生，
见贼惟多身始轻。
绵州副使著柘黄，
我卿扫除即日平。
子璋髑髅血模糊，
手提掷还崔大夫。
李侯重有此节度，
人道我卿绝世无！
既称绝世无，
天子何不唤取守东都？


    赠花卿

锦城丝管日纷纷，
半入江风半入云。
此曲只应天上有，
人间能得几回闻？


    病柏

有柏生崇冈，
童童状车盖。
偃蹇龙虎姿，
主当风云会。
神明依正直，
故老多再拜。
岂知千年根，
中路颜色坏。
出非不得地，
蟠据亦高大。
岁寒忽无凭，
日夜柯叶改，
丹凤领九雏，
哀鸣翔其外。
鸱枭志意满，
养子穿穴内。
客从何乡来？
伫立久吁怪。
静求元精理，
浩荡难倚赖。
	

    病橘

群橘少生意，
虽多亦奚为？
惜哉结实小，
酸涩如棠梨。
剖之尽蠹虫（一作蚀），
采掇爽所宜。
纷然不适口，
岂只存其皮。
萧萧半死叶，
未忍别故枝。
玄冬霜雪积，
况乃回风吹。
尝闻蓬莱殿，
罗列潇湘姿。
此物岁不稔，
玉食失光辉。
寇盗尚凭陵，
当君减膳时。
汝病是天意，
吾恐罪有司。
忆昔南海使，
奔腾献荔枝。
百马死山谷，
到今耆旧悲。
	

    枯棕

蜀门多棕榈，
高者十八九。
其皮割剥甚，
虽众亦易朽。
徒布如云叶，
青黄岁寒後。
交横集斧斤，
凋丧先蒲柳。
伤时苦军乏，
一物官尽取。
嗟尔江汉人，
生成复何有！
有同枯棕木，
使我沈叹久。
死者即已休，
生者何自守？
啾啾黄啄雀，
侧见寒蓬走。
念尔形影干，
摧残没藜莠。
	

    枯楠

〔木便〕楠枯峥嵘，
乡党皆莫记。
不知几百岁，
惨惨无生意。
上枝摩苍天，
下根蟠厚地。
巨围雷霆折，
万孔虫蚁萃。
〔氵东〕雨落流胶。
冲风夺嘉（一作佳）气。
白鹄遂不来，
天鸡为愁思。
犹含栋梁具，
无复霄汉志！
良工古昔少，
识者出涕泪。
种榆水中央，
成长何容易？
截承金露盘，
袅袅不自畏。


    所思
    （原注：得台州郑司户虔消息）

郑老身仍窜，
台州信始传。
为农山涧曲，
卧病海云边。
世已疏儒素，
人犹乞酒钱。
徒劳望牛斗，
无计〔属斤〕龙泉。
	

    不见
    （原注：近无李白消息）

不见李生久，
佯狂真可哀！
世人皆欲杀，
吾意独怜才。
敏捷诗千首，
飘零酒一杯。
匡山读书处，
头白好归来。


    草堂即事

荒村建子月，
独树老夫家。
雪（一作雾）里江船渡，
风前竹径斜。
寒鱼依密藻，
宿鹭起圆沙。
蜀酒禁愁得，
无钱何处赊？


    野望

西山白雪三城戍，
南浦清江万里桥。
海内风尘诸弟隔，
天涯涕泪一身遥。
惟将迟暮供多病，
未有涓埃答圣朝。
跨马出郊时极目，
不堪人事日萧条！
	

    徐九少尹见过

晚景孤村僻，
行军数骑来。
交新徒有喜，
礼厚愧无才。
赏静怜云竹，
忘归步月台。
何当看花蕊，
欲发照江梅？

	
    范二员外邈吴十侍御郁特枉驾，阙展待，聊寄此作

暂往比邻去，
空闻二妙归。
幽栖诚简略，
衰白已光辉。
野外贫家远，
村中好客稀。
论文或不愧，
肯重款柴扉。
	

    王十七侍御抡许携酒至草堂，奉寄此诗，便请邀高
    三十五使君同到

老夫卧稳朝慵起，
白屋寒多暖始开。
江鹳巧当幽径沿，
邻鸡还过短墙来。
绣衣屡许携家酝，
皂盖能忘折野梅？
戏假霜威促山简，
须成一醉习池回。
	

    王竟携酒，高亦同过，共用寒字

卧疾荒郊远，
通行小径难。
故人能领客，
携酒重相看。
自愧无鲑（一作虾）菜，
空烦卸马鞍。
移樽劝山简，
头白恐风寒。
（原注：高每云：汝年几小，且不必小于我。故此句戏之）
	

    陪李七司马皂江上观造竹桥，即日成，往来之人免冬寒
    入水，聊题断作，简李公

伐竹为桥结构同，
褰裳不涉往来通。
天寒白鹤归华表，
日落青龙见水中。
顾我老非题柱客，
知君才是济川功。
合观（一作欢）却笑千年事，
驱石何时到海东？


    观作桥成，月夜舟中有述，还呈李司马

把烛桥成夜，
回舟客坐时。
天高云去尽，
江迥月来迟。
衰谢多扶病，
招邀屡有期。
异方乘此兴，
乐罢不无悲？
	

    李司马桥成，高使君自成都回

向来江上手纷纷，
三日成功事出群。
已传童子骑青竹，
总拟桥东待使君。


    入奏行赠西山检察使窦侍御

窦侍御，
骥之子，
凤之雏。
年末三十忠义俱，
骨鲠绝代无！
炯如一段清冰出万壑，
置在迎风露寒之玉壶。
蔗浆归厨金碗冻，
洗涤烦热足以宁君躯。
政用疏通合典则，
戚联豪贵耽文儒。
兵革未息人未苏，
天子亦念西南隅。
吐蕃凭陵气颇粗，
窦氏检察应时须。
运粮绳桥壮士喜，
斩木火井穷猿呼。
八州刺史思一战，
三城守边皆可图。
此行入奏计未小，
密奉贤旨恩宜殊。
绣衣春当霄汉立，
彩服日向庭闱趋。
省郎京尹必俯拾，
江花未落还成都，
肯访浣花老翁无？
为君酤酒满眼酤，
与奴白饭马青刍。


    广州段功曹到，得杨五长史书，功曹却归，聊寄此诗

卫青开幕府，
杨仆将楼船。
汉节梅花外，
春城海水边。
铜梁书远及，
珠浦使将旋。
贫病他乡老，
烦君万里传。
	

    得广州张判官叔卿书，使还以诗代意

乡关胡骑满，
宇宙蜀城偏。
忽得炎州信，
遥从月峡传。
云深骠骑幕，
夜隔孝廉船。
却寄双愁眼，
相思泪点悬。
	

    送段功曹归广州

南海春天外，
功曹几月程。
峡云笼树小，
湖日荡（一作落）船明。
交趾丹砂重，
韶州白葛轻。
幸君因旅客，
时寄锦官城。


    魏十四侍御就敝庐相别

有客骑骢马，
江边问草堂。
远寻留药价，
惜别倒文场。
入幕旌旗动，
归轩锦绣香。
时应念衰疾，
书疏及沧浪。


    赠别何邕

生死论交地，
何由见一人？
悲君随燕雀，
薄宦走风尘！
绵谷元通汉，
沱江不向秦。
五陵花满眼，
传语故乡春。
	

    赠别郑链赴襄阳

戎马交驰际，
柴门老病身。
把君诗过日，
念此别惊神。
地阔峨眉晚，
天高岘首春。
为于耆旧内，
试觅姓庞人。
	

    重赠郑链绝句

郑子将行罢使臣，
囊无一物献尊亲。
江山路远羁离日，
裘马谁为感激人？


            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
