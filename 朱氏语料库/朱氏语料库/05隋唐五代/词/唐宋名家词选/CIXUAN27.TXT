　　　　　　　　唐　宋　名　家　词　选
　　　　　　　　　　龙榆生　　编选
　　　　　　　　　　元　一　　植字

　　　　　　　　（９２－９４／９４）

　　　　〖袖珍指南：以行断句；＾表仄韵；－表平韵〗
　　　　　★★★★★★★★★★★★★★★★★★★

〖目录〗
　　　　９２　　王沂孙　　　　　八首
　　　　９３　　文天祥　　　　　二首
　　　　９４　　张　炎　　　　　十四首



９２　　王沂孙　八首
　　　　录自四印斋本花外集


【水龙吟・落叶】

晓霜初著青林，
望中故国凄凉早。　＾
萧萧渐积，
纷纷犹坠，
门荒径悄。　＾
渭水风生，
洞庭波起，
几番秋杪？　＾
想重崖半没，
千峰尽出，
山中路，
无人到。　＾

前度题红杳杳，　＾
溯宫沟、暗流空绕。　＾
啼①未歇，　　　　　　　　　　　　　　　　　　　①：↑将↓虫
飞鸿欲过，
此时怀抱。　＾
乱影翻窗，
碎声敲砌，
愁人多少？　＾
望吾庐甚处？
只应今夜，
满庭谁扫？　＾


【无闷・雪意】

阴积龙荒，
寒度雁门，
西北高楼独倚。　＾
怅短景无多，
乱山如此！　＾
欲唤飞琼起舞，
怕搅乱纷纷银河水。　＾
冻云一片，
藏花护玉，
未教轻坠。　＾

清致，　＾
悄无似。　＾
有照水一枝，
已搀春意。　＾
误几度凭栏，
莫愁凝睇。　＾
应是梨花梦好，
未肯放东风来人世。　＾
待翠管吹破苍茫，
看取玉壶天地。　＾


【眉妩・新月】

渐新痕悬柳，
澹彩穿花，
依约破初暝。　＾
便有团圆意，
深深拜、相逢谁在香径？　＾
画眉未稳，　＾
料素娥犹带离恨。　＾
最堪爱、一曲银钩小，
宝帘挂秋冷。　＾

千古盈亏休问。　＾
叹漫磨玉斧，
难补金镜。　＾
太液池犹在，
凄凉处、何人重赋清景？　＾
故山夜永，　＾
试待他窥户端正。　＾
看云外山河，
还老桂花旧影。　＾


【齐天乐】　（３）

＜萤＞

碧痕初化池塘草，
荧荧野光相趁。　＾
扇薄星流，
盘明露滴，
零落秋原飞磷。　＾
练裳暗近。　＾
记穿流生凉，
度荷分暝。　＾
误我残编，
翠囊空叹梦无准。　＾

楼阴时过数点，
倚阑人未睡，
曾赋幽恨。　＾
汉苑飘苔，
秦陵坠叶，
千古凄凉不尽。　＾
何人为省？　＾
但隔水余晖，
傍林残影。　＾
已觉萧疏，
更堪秋夜永！　＾


＜又・蝉＞

绿槐千树西窗悄，
厌厌昼眠惊起。　＾
饮露身轻，
吟风翅薄，
半翦冰绡谁寄？　＾
凄凉倦耳。　＾
漫重拂琴丝，
怕寻冠珥。　＾
短梦深宫，
向人犹自诉憔悴。　＾

残红收尽过雨，
晚来频断续，
都是秋意。　＾
病叶难留，
织柯易老，
空忆斜阳身世？　＾
窗明月碎。　＾
甚已绝余香，
尚遗枯蜕？　＾
鬓影参差，
断魂青镜里。　＾


＜又＞

一襟余恨宫魂断，
年年翠阴庭树。　＾
乍咽凉柯，
还移暗叶，
重把离愁深诉。　＾
西窗过雨。　＾
怪瑶佩流空，
玉筝调柱。　＾
镜里妆残，
为谁娇鬓尚如许？　＾

铜仙铅泪似洗，
叹移盘去远，
难贮零露。　＾
病翼惊秋，
枯形阅世，
消得斜阳几度？　＾
余音更苦！　＾
甚独抱清高，
顿成薰风，
柳丝千万缕。　＾


【庆宫春・水仙花】

明玉擎金，
纤罗飘带，
为君起舞回雪。　＾
柔影参差，
幽芳零乱，
翠围腰瘦一捻。　＾
岁华相误，
记前度湘皋怨别。　＾
哀弦重听，
都是凄凉，
未须弹彻。　＾

国香到此谁怜？
烟冷沙昏，
顿成愁绝。　＾
花恼难禁，
酒销欲尽，
门外冰澌初结。　＾
试招仙魄，　＾
怕今夜瑶簪冻折。　＾
携盘独出，
空想咸阳，
故宫落月。　＾


【高阳台】

残萼梅酸，
新沟水绿，
初擎节序暄妍。　－
独立雕栏，
谁怜枉度华年？　－
朝朝准拟清明近，
料燕翎须寄银笺。　－
又争知、一字相思，
不到吟边？　－

双蛾不拂青鸾冷，
任花阴寂寂，
掩户闲眠。　－
屡卜佳期，
无凭却恨金钱。　－
何人寄与天涯信？
趁东风急整归船。　－
纵飘零、满院杨花，
犹是春前。　－



９３　　文天祥　二首
　　　　录自四部丛刊影明本文山先生全集指南后录


【酹江月・驿中言别友人】

水天空阔，
恨东风、不借世间英物。　＾
蜀鸟吴花残照里，
忍见荒城颓壁。　＾
铜雀春清，
金人秋泪，
此恨凭谁雪？　＾
堂堂剑气，
斗牛空认奇杰。　＾

那信江海余生，
南行万里，
属扁舟齐发。　＾
正为鸥盟留醉眼，
细看涛生云灭。　＾
睨柱吞嬴，
回旗走懿，
千古冲冠发。　＾
伴人无寐，
秦淮应是孤月。　＾


【满江红】

　　和王夫人满江红韵，以庶几后山“妾薄命”之意。

燕子楼中，
又挨过、几番秋色？　＾
相思处、青年如梦，
乘鸾仙阙。　＾
肌玉暗消衣带缓，
泪珠斜透花钿侧。　＾
最无端蕉影上窗纱，
青灯歇。　＾

曲池合，
高台灭。　＾
人间事，
何堪说！　＾
向南阳阡上，
满襟清血。　＾
世态便如翻覆雨，
妾身元是分明月。　＾
笑乐昌一段好风流，
菱花缺。　＾



９４　　张炎　　十四首
　　　　录自强村丛书本山中白云

【高阳台・西湖春感】

接叶巢莺，
平波卷絮，
断桥斜日归船。　－
能几番游？
看花又是明年。　－
东风且伴蔷薇住，
到蔷薇、春已堪怜。　－
更凄然，
万绿西泠，
一抹荒烟。　－

当年燕子知何处？
但苔深韦曲，
草暗斜川。　－
见说新愁，
如今也到鸥边。　－
无心再续笙歌梦，
掩重门、浅醉闲眠。　－
莫开帘，
怕见飞花，
怕听啼鹃。　－


【甘州】

　　辛卯岁，沈尧道同余北归，各处杭、越。愈岁，尧道来问寂寞，
　　语笑数日，又复别去。赋此曲，并寄赵学舟。

记玉关踏雪事清游，　－
寒气脆貂裘。　－
傍枯林古道，
长河饮马，
此意悠悠。　－
短梦依然江表，
老泪洒西州。　－
一字无题处，
落叶都愁。　－

载取白云归去，
问谁留楚佩，
弄影中洲？　－
折芦花赠远，
零落一身秋。
向寻常野桥流水，
待招来不是旧沙鸥。　－
空怀感，
有斜阳处，
却怕登楼。


【解连环・孤雁】

楚江空晚，　＾
恨离群万里，
①然惊散。　＾　　　　　　　　　　　　　　　　　　　　　①：忄兄
自顾影欲下寒塘，
正沙净草枯，
水平天远。　＾
写不成书，
只寄得相思一点。　＾
料因循误了，
残毡拥雪，
故人心眼。　＾

谁怜旅愁荏苒？　＾
谩长门夜悄，
锦筝弹怨。　＾
想伴侣犹宿芦花，
也曾念春前，
去程应转。　＾
暮雨相呼，
怕蓦地玉关重见。　＾
未羞他双雁归来，
画帘半卷。


【满庭芳・小春】

晴皎霜画，
晓熔冰羽，
开帘觉道寒轻。　－
误闻啼尿，
生意又园林。　－
闲了凄凉赋笔，
便而今不听秋声。　－
消凝处，
一枝借暖，
终是未多情。　－

阳和能几许？
寻芳探粉，
也恁①人。　－　　　　　　　　　　　　　　　　　　　　　①：忄欠
笑邻娃痴小，
料理护花铃。　－
却怕惊回睡蝶，
恐和他草梦都醒。　－
还知否？
能消几日，
风雪灞桥深。　－


【月下笛】

　　孤游万竹山中，闲门落叶，愁思黯然，因动“黍离”之感。时寓甬
　　东积翠山舍。

万里孤云，
清游渐远，
故人何处？　＾
寒窗梦里，
犹记经行旧时路。　＾
连昌约略无多柳，
第一是难听夜雨。　＾
谩惊回凄悄，
相看烛影，
拥衾谁语？　＾

张绪，　＾
归何暮？　＾
半零落依依，
断桥鸥鹭。　＾
天涯倦旅，
此时心事良苦。　＾
只愁重洒西州泪，
问杜曲人家在否？　＾
恐翠袖正天寒，
犹倚梅花那树。　＾


【梅子黄时雨・病后别罗江诸友】

流水孤村，
爱尘事顿消，
来访深隐。　＾
向醉里谁扶？
满身花影。　＾
鸥鹭相看如瘦，
近来不是伤春病。　＾
嗟流景，
竹外野桥，
犹系烟艇。　＾

谁引，　＾
斜川归兴？　＾
便啼鹃纵少，
无奈时听！　＾
待棹击空明，
鱼波千顷。　＾
弹到琵琶留不住，
最愁人是黄昏近。　＾
江风紧，　＾
一行柳阴吹暝。　＾


【声声慢・题吴梦窗遗笔】

烟堤小舫，
雨屋深灯，
春衫惯染京臣。　－
舞柳歌桃，
心事暗恼东邻。　－
浑疑夜窗梦蝶，
到如今、犹宿花阴。　－
待唤起，
甚江蓠摇落，
化作秋声。　－

回首曲终人远，
黯消魂忍看，
朵朵芳云。　－
润墨空题，
惆怅醉睡难醒。　－
独怜水楼赋笔，
有斜阳、还怕等临。　－
愁未了，
听残莺啼过柳阴。　－


【长亭怨・旧居有感】

望花外小桥流水，
门巷①①，　　　　　　　　　　　　　　　　　　　　　　　①：忄音
玉箫声绝。　＾
鹤去台空，
佩环何处弄明月？　＾
十年前事，
愁千折、心情顿别。　＾
露粉风香，
谁为主？
都成消歇。　＾

凄咽！　＾
晓窗分袂处，
同把带鸳亲结。　＾
江空岁晚，
便忘了尊前曾说。　＾
恨西风不庇寒蝉，
便扫尽一林残叶。　＾
谢杨柳多情，
还有绿阴时节。　＾


【清平乐】

候蛩凄断，　＾
人语西风岸。　＾
月落平沙江似练，　＾
望尽芦花一片。　＾

暗教愁损兰成，　－
可怜夜夜关情。　－
只有一枝梧叶，
不知多少秋声？　－


【朝中措】

清明时节雨声哗，　－
潮拥渡头沙。　－
翻被梨花冷看，
人生苦恋天涯。　－

燕帘莺户，
云窗雾阁，
酒醒啼鸦。　－
折得一枝杨柳，
归来插向谁家？


【阮郎归・有怀北游】

钿车骄马锦相连，　－
香尘逐管弦。　－
瞥然飞过水秋千，　－
清明寒食天。　－

花贴贴，
柳悬悬，－
莺房几醉眠？　－
醉中不信游啼鹃，　－
江南二十年！


【鹧鸪天】

楼上谁将玉笛吹，　－
山前水阔暝云低。　－
劳劳燕子人千里，
落落梨花雨一枝。　－

修禊近，
卖饧时，　－
故乡惟有梦相随。　－
夜来折得江头柳，
不是苏堤也皱眉。　－


【清平乐】

采芳人杳，　＾
顿觉游情少。　＾
客里看春多草草，　＾
总被诗愁分了。　＾

去年燕子天涯，　－
今年燕子谁家？　－
三月休听夜雨，
如今不是催花。　－


【浪淘沙・题陈汝朝百鹭画卷】

玉立水云香，　－
尔我相忘。　－
披离寒羽庇风霜。　－
不趁白鸥游海上，
静看鱼忙。　－

应笑我凄凉，　－
客路何长！　－
犹将孤影侣斜阳。　－
花底①行无认处，　　　　　　　　　　　　　　　　　　　　①：宛鸟
却对秋塘。　－



〖《唐宋名家词选》终〗





            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
