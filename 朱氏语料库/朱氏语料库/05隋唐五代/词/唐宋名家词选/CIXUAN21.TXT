　　　　　　　　唐　宋　名　家　词　选
　　　　　　　　　　龙榆生　　编选
　　　　　　　　　　元　一　　植字

　　　　　　　　（７１－７５／９４）

　　　　〖袖珍指南：以行断句；＾表仄韵；－表平韵〗
　　　　　★★★★★★★★★★★★★★★★★★★

〖目录〗
　　　　７１　　叶梦得　　　　　七首
　　　　７２　　汪　藻　　　　　二首
　　　　７３　　陈与义　　　　　三首
　　　　７４　　岳　飞　　　　　二首
　　　　７５　　吕本中　　　　　五首



７１　　叶梦得　七首
　　　　录自汲古阁宋六十家词本石林词


【贺新郎】

睡起流莺语。　＾
掩苍苔、房栊向晚，
乱红无数。　＾
吹尽残花无人见，
惟有垂杨自舞。　＾
渐暖霭初回轻暑。　＾
宝扇重寻明月影，
暗尘侵、上有乘鸾女。　＾
惊旧恨，
遽如许！　＾

江南梦断横江渚。　＾
浪黏天、葡萄涨绿，
半空烟雨。　＾
无限楼前沧波意，
谁采①花寄取？　＾　　　　　　　　　　　①↑艹↓频
但怅望兰舟容与。　＾
万里云帆何时到？
送孤鸿、目断千山阻。　＾
谁为我，
唱金缕？　＾


【水调歌头】　（２）

　　九月望日，与客习射西园，余病不能射。

霜降碧天静，
秋事促西风。　－
寒声隐地初听，
中夜入梧桐。　－
起瞰高城回望，
寥廓关河千里，
一醉与君同。　－
叠鼓闹清晓，
飞骑引雕弓。　－

岁将晚，
客争笑，
问衰翁：　－
平生豪气安在？
走马为谁雄？　－
何似当筵虎土，
挥手弦声响处，
双雁落遥控。　－
老矣真堪愧！
回首望云中。　－


＜又・前调＞

秋色渐将晚，
霜信报黄花。　－
小窗低户深映，
微路绕①斜。　－　　　　　　　　　　　　①：奇支
为问山公何事？
坐看流年轻度，
拚却鬓双华。　－
徙倚望沧海，
天净水明霞。　－

念平昔，
空飘荡，
遍天涯。　－
归来三径重扫，
松竹本吾家。　－
却恨悲风时起，
冉冉云间新雁，
边马怨胡笳。　－
谁似东山老，
谈笑净胡沙？　－


【八声甘州・寿阳楼八公山作】

故都迷岸草，
望长淮依然绕孤城。　－
想乌衣年少，
芝兰秀发，
戈戟云横。　－
坐看骑兵南渡，
沸浪骇奔鲸。　－
转眄东流水，
一顾功成。　－

千岁八公山下，
尚断崖草木，
遥拥峥嵘。　－
漫云涛吞吐，
无处问豪英。　－
信劳生空成今古，
笑我来何事怆遗情？　－
东山老，
可堪岁晚，
独听桓筝！　－


【临江仙】　（２）

＜与客湖上饮归＞

不见跳鱼翻曲港，
湖边特地经过。　－
萧萧疏风乱雨荷。　－
微云吹尽散，
明月堕平波。　－

白酒一杯还径醉，
归来散发婆娑。　－
无人能唱采菱歌。　－
小轩①枕簟，　　　　　　　　　　　　　　①：奇支
檐影挂星河。　－


＜又＞

　　熙春台与王取道、贺方回、曾公衮会别。

自笑天涯无定准，
飘然到处迟留。　－
兴阑却上五湖舟。　－
鲈莼新有味，
碧树已惊秋。　－

台上微凉初过雨，
一尊聊记同游。　－
寄声时为到沧洲。　－
遥知①枕处，　　　　　　　　　　　　　　①：奇支
万壑看交流。　－


【虞美人】

　　雨后，同干誉、才卿置酒来禽花下作。

落花已作风前舞，　＾
又送黄花雨。　＾
晓来庭院半残红，　－
惟有游丝千丈①晴空。　－　　　　　　　　①：‘娟’去‘女’旁加‘四’头

殷勤花下同携手，　＾
更尽杯中酒。　＾
美人不用敛蛾眉，　－
我亦多情无奈酒阑时！　－



７２　　汪藻　　二首
　　　　录自强村丛书本浮溪词


【点绛唇】

新月娟娟，
夜寒江静山衔斗。　＾
起来搔首，
梅影横窗瘦。　＾
好个霜天，
闲却传杯手。　＾
君知否？　＾
乱鸦啼后，
归兴浓于酒。　＾


【小重山】

月下潮生红蓼汀。　－
残霞都敛尽，
四山青。　－
柳梢风急堕流萤。　－
随波处，
点点乱寒星。　－

别语寄丁宁。　－
如今能间隔，
几长亭？　－
夜来秋气入银屏。　－
梧桐雨，
还恨不同听。　－



７３　　陈与义　三首
　　　　录自四部丛刊影宋刊本简齐诗集附无住词


【临江仙】

高咏楚词酬午日，
天涯节序匆匆。　－
榴花不似舞裙红。　－
无人知此意，
歌罢满帘风。　－

万事一身伤老矣！
戎葵凝笑墙东。　－
酒杯深浅去年同。　－
试浇桥下水，
今夕到湘中。　－


【虞美人】

　　大光祖席，醉中赋长短句。

张帆欲去仍搔首，　＾
更醉君家酒。　＾
吟诗日日待春风，　－
及至桃花开后却匆匆。　－

歌声频为行人咽，　＾
记著樽前雪。　＾
明朝酒醒大江流，　－
满载一船离恨向衡州。　－


【临江仙】

　　夜登小阁，忆洛中旧游。

忆昔午桥桥上饮，
坐中多是豪英。　－
长沟流月去无声。　－
杏花疏影里，
吹笛到天明。　－

二十余年如一梦，
此身虽在堪惊。　－
闲登小阁看新晴。　－
古今多少事，
渔唱起三更。　－



７４　　岳飞　　二首
　　　　录自艺海珠尘本岳忠武王集


【满江红】

怒发冲冠，
凭阑处，
潇潇雨歇。　＾
抬望眼、仰天长啸，
壮怀激烈。　＾
三十功名尘与土，
八千里路云和月。　＾
莫等闲白了少年头，
空悲切。　＾

靖康耻，
犹未雪。　＾
臣子憾，
何时灭？　＾
驾长车踏破，
贺兰山缺。　＾
壮志饥餐胡虏肉，
笑谈渴饮匈奴血。　＾
待从头收拾旧山河，
朝天阙。　＾


【小重山】

昨夜惊蛩不住鸣。　－
惊回千里梦，
已三更。　－
起来独自①阶行。　－　　　　　　　　　　①：辶尧
人悄悄，
帘外月胧明。　－

白首为功名。　－
旧山松竹老，
阻归程。　－
将欲心事付瑶筝。　－
知音少，
弦断有谁听？　－



７５　　吕本中　五首
　　　　录自赵万里辑紫微词


【采桑子】

恨君不似江楼月，
南北东西。　－
南北东西，
只有相随无别离。　－

恨君却似江楼月，
暂满还污。　－
暂满还污，
待得团团是几时？　－


【减字木兰花】

去年今夜，
同醉月明花树下。　＾
此夜江边，　－
月暗长堤柳暗船。　－

故人何处？　＾
带我离愁江外去。　＾
来岁花前，　－
又是今年忆昔年。　－


【菩萨蛮】

高楼只在斜阳里，　＾
春风淡荡人声喜。　＾
携客不嫌频，　－
使君如酒醇。　－

花光人不会，　＾
月色须君醉。　＾
月色与花光，　－
共成今夜长。　－


【踏莎行】

雪似梅花，
梅花似雪，　＾
似和不似都奇艳。　＾
恼人风味阿谁知？
请君问取南楼月。　＾

记得去年，
探梅时节，　＾
老来旧事无人说。　＾
为谁醉倒为水醒？
到今犹恨轻离别。　＾


【清平乐・柳塘书事】

柳塘新涨，　＾
艇子操双桨。　＾
闲倚曲栏成怅望，　＾
是处春愁一样。　＾

傍人几点飞花，　－
夕阳又送栖鸦。　－
试问画楼西畔，
暮云恐近天涯。　－




            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
