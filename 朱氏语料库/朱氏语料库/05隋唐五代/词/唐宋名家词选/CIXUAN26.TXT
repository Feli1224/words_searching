　　　　　　　　唐　宋　名　家　词　选
　　　　　　　　　　龙榆生　　编选
　　　　　　　　　　元　一　　植字

　　　　　　　　（８９－９１／９４）

　　　　〖袖珍指南：以行断句；＾表仄韵；－表平韵〗
　　　　　★★★★★★★★★★★★★★★★★★★

〖目录〗
　　　　８９　　刘辰翁　　　　　十一首
　　　　９０　　蒋　捷　　　　　六首
　　　　９１　　周　密　　　　　五首



８９　　刘辰翁　十一首
　　　　录自强村丛书本须溪词

【霜天晓月・和中斋九日】

骑台千骑，　＾
有菊知何世？　＾
想见登高无处，
淮以北，
是平地。　＾

老来无复味，　＾
老来无复泪。　＾
多谢白衣迢递，
吾病矣，
不能醉。　＾


【山花子・春暮】

东风解手即天涯，　－
曲曲青山不可遮。　－
如此苍茫君莫怪，
是归家。　－

阊阖相迎悲最苦，
英雄知道鬓先华。　－
更欲徘徊春尚肯，
已无花！　－


【柳梢青・春感】

铁马蒙毡，
银花洒泪，
春入愁城。　－
笛里番腔，
街头戏鼓，
不是歌声。　－

那堪独坐青灯，　－
想故国高台云明！　－
辇下风光，
山中岁月，
海上心情。　－


【踏沙行・九日牛山作】

日月跳丸，
光阴脱兔，　＾
登临不用深怀古。　＾
向来吹帽插花人，
尽随残照西风去。　＾

老矣征衫，
飘然客路，　＾
炊烟三两人家住。　＾
欲谐斗酒答秋光，
山深无觅黄花处。　＾


【兰陵王・丙子送春】

送春去，　＾
春去人间无路。　＾
秋千外、芳草连天，
谁遣风沙暗南浦？　＾
依依甚意绪？　＾
漫忆海门飞絮。　＾
乱鸦过、斗转城荒，
不见来时试灯处。　＾

春去，　＾
谁最苦？　＾
但箭雁沈边，
梁燕无主，　＾
杜鹃声里长门暮。　＾
想玉树凋土，
泪盘如露，　＾
咸阳送客屡回顾，　＾
斜日未能度。　＾

春去，　＾
尚来否？　＾
正江令恨别，
庾信愁赋。　＾　　　　　　　　　【自注：二人皆北去。】
苏堤尽日风和雨。　＾
叹神游故国，
花记前度。　＾
人生流落，
顾孺子，
共夜语。　＾


【宝鼎现】

红妆春骑，
踏月影、竿旗穿市。　＾
望不尽楼台歌舞，
习习香尘莲步底。　＾
箫声断、约彩鸾归去，
未怕金吾呵醉。　＾
甚辇路喧阗且止？
听得懂念奴歌起。　＾

父老犹寄宣和事，　＾
抱铜仙、清泪如水。　＾
还转盼沙河多丽。　＾
①漾明光连邸第，　＾　　　　　　　　　　　　　　　　　　①氵晃
帘影动、散红光成绮。　＾
月浸葡萄十里。　＾
看往来神仙才子，
肯把菱花扑碎？　＾

肠断竹马儿童，
空见说、三千乐指。　＾
等多时、春不归来，
到春时欲睡。　＾
又说向灯前拥髻，
暗滴鲛珠坠。　＾
便当日亲见霓裳，
天上人间梦里。　＾


【虞美人・春晓】

轻衫倚望春意稳，　＾
雨压青梅损。　＾
皱绡池影泛红蔫，　－
看取断云来去似炉烟。　－

愁春来暮仍愁暮，　＾
受却寒无数。　＾
年来无地买花栽，　－
向道明年花信莫须来。　－


【八声甘州・送春韵】

看飘飘万里去东流，
道伊去如风。　－
便锦缆危潮，
青山御宿，
烟雨啼红。　－
愁是明朝酒醒，
听著返魂钟。　－
留得春如故，
了不起关奴。　－

春亦去人远矣！
事别情何薄？
归兴何浓？　－
但江南好□，
未便到芙蓉。　－
念今夜初程何处？
有何人垂袖舞行宫。　－
青青柳，
留君如此，
如此匆匆！　－


【永遇乐】

　　余自乙亥上元，诵李易安永遇乐，为之涕下。今三年矣！每闻此
　　词，辄不自堪，遂依其韵，又托之易安自喻，虽辞情不及，而悲
　　苦过之。

璧月初晴，
黛云远澹，
春事谁主？　＾
禁苑娇寒，
湖堤倦暖，
前度遽如许？　＾
香尘暗陌，
华灯明昼，
长是懒携手去。　＾
谁知道，
断烟禁夜，
满城似愁风雨。　＾

宣和旧日，
临安南渡，
芳景犹自如故。　＾
缃秩流离，
风鬟三五，
能赋词最苦。　＾
江南无路，
①州今夜，　　　　　　　　　　　　　　　　　　　　　　　①：麓阝
此苦又谁知否？　＾
空相对、残红无寐，
满村社鼓。　＾


【沁园春・送春】

春汝归欤？
风雨蔽江，
烟尘暗天。　－
况雁门厄塞，
龙沙渺莽，
东连吴会，
西至秦川。　－
芳草迷津，
飞花拥道，
小为蓬壶借百年。　－
江南好，
问夫君何事，
不少流连？　－

江南正是堪怜！　－
但满眼杨花化白毡。　－
看兔葵燕麦，
华清宫里；
蜂黄蝶粉，
凝碧池边。　－
我已无家，
君归何里？
中路徘徊七宝鞭。　－
风回处，
寄一声珍重，
两地潸然！　－


【摸鱼儿・酒边留同年徐云屋】

怎知他春归何处？
相逢且尽尊酒。　＾
少年袅袅天涯恨，
长结西湖烟柳。　＾
休回首！　＾
但细雨断桥，
憔悴人归后。　＾
东风似旧。　＾
问前度桃花，
刘郎能记，
花复认郎否？　＾

君且住！
草草留君翦韭。　＾
前宵正恁时候。　＾
深怀欲共歌声滑，
翻湿春衫半袖。　＾
空美皱，　＾
看白发尊前，
已似人人有。　＾
临分把手，　＾
叹一笑论文，
清狂顾曲，
此会几时又？　＾



９０　　蒋捷　　六首
　　　　录自汲古阁宋六十家本竹山词


【贺新郎・怀旧】

梦冷黄金屋。　＾
叹秦筝、斜鸿阵里，
素弦尘扑。　＾
化作娇莺飞归去，
犹任纱窗旧绿。　＾
正过雨荆桃如菽。　＾
此恨难平均知否？
似琼台涌起弹棋局。　＾
消瘦影，
嫌明烛。　＾

鸳楼碎泻东西玉。　＾
问芳踪、何时再展？
翠钗难卜。　＾
待把宫眉横云样，
描上生绡画幅。　＾
怕不是新来妆束。　＾
彩扇红牙今都在，
恨无人解听开元曲。　＾
空掩袖，
倚寒竹。　＾


【女冠子・元夕】

蕙花香也，　＾
雪晴池馆如画。　＾
春风飞到，
宝钗楼上，
一片笙箫，
琉璃光射。　＾
而今灯谩挂，
不是暗尘明月，
那时元夜。　＾
况年来心懒意怯，
羞与蛾儿争耍。　＾

江城人悄初更打，
问繁华谁解再向天公借？　＾
剔残红地，
但梦里隐隐钿车罗帕。　＾
吴笺银粉砑，　＾
待把旧家风景，
写成闲话。　＾
笑绿鬓邻女，
绮窗犹唱，
夕阳西下。　＾


【声声慢・秋声】

黄花深巷，
红叶低窗，
凄凉一片秋声。　－
豆雨声来，
中间夹带风声。　－
疏疏二十五点，
丽谯门不琐更声。　－
故人远，
问谁摇玉佩？
檐底铃声。　－

彩角声吹月堕，
渐连营马动，
四边形笳声。　－
闪烁邻灯，
灯前尚有砧声。　－
知他诉愁到晚，
碎哝哝多少蛩声！　－
诉未了，
把一半分与雁声。　－


【虞美人・听雨】

少年听雨歌楼上，　＾
红烛昏罗帐。　＾
壮年听雨客舟中，　－
江阔云低断雁叫西风。　－

而今听雨僧庐下，　＾
鬓已星星也！　＾
悲欢离合总无情，　－
一任阶前点滴到天明。　－


【一剪梅・舟过吴江】

一片春愁待酒浇，　－
江上舟摇，　－
楼上帘招。　－
秋娘渡与泰娘桥，　－
风又飘飘，
雨又萧萧。　－

何日归家洗客袍？　－
银字笙调，　－
心字香烧。　－
流光容易把人抛，　－
红了樱桃，　－
绿了芭蕉。　－

　　【案：“渡”原作“度”，“桥”原作“娇”，依“行香子舟宿
　　［↑艹↓间］湾”一阕“秋娘渡，泰娘桥”改。】


【燕归梁・风莲】

我梦唐宫春昼迟，　－
正舞到，
曳裾时。　－
翠云队仗绛霞衣，　－
漫腾腾，
手双垂。　－

忽然急鼓催将起，
似彩凤，
乱惊飞。　－
梦回不见万琼妃，　－
见荷花，
被风吹。　－



９１　　周密　　五首
　　　　录自强村丛书本［↑艹↓频］洲笛谱


【曲游春】

　　禁烟湖上薄游，施中山赋词甚佳，余因次其韵。盖平时游舫，至
　　午后则尽入里湖，抵暮始出断桥，小驻而归，非习于游者不知也。
　　故中山及击节余“闲却半湖春色”之句，谓能道人之所未云。

禁苑东风外，
①暖丝晴絮，　　　　　　　　　　　　　　①：‘扬’之‘扌’旁改‘风’旁
春思如织。　＾
燕约莺期，
恼芳情偏在，
翠深红隙。　＾
漠漠香尘隔，　＾
沸十里乱弦丛笛。　＾
看画船尽入西泠，
闲却半湖春色。　＾

柳陌，　＾
新烟凝碧，　＾
映帘底宫眉，
堤上游勒。　＾
轻暝龙寒，
怕梨云梦冷，
杏香愁幂。　＾
歌管酬寒食，　＾
奈蝶怨良宵岑寂。　＾
正满湖碎月摇花，
怎生去得？　＾


【夷则商国香慢・赋子固凌波图】

玉润金明，　－
记曲屏小几，
翦叶移根，　－
经年汜人重见，
瘦影娉婷。　－
雨带风襟零乱，
步冷云、鹅管吹春。　－
相逢旧京洛，
素靥尘缁，
仙掌霜凝。　－

国香流落恨，
正冰消翠薄，
谁念遗簪？　－
水空天远，
应念矾弟梅兄。　－
渺渺鱼波望极，
五十弦、愁满湘云。　－
凄凉耿无语，
梦入东风，
雪尽江清。　－


【一萼红】

　　登蓬莱阁，有感。

步深幽，　－
正云黄天淡，
雪意未全休。　－
鉴曲寒沙，
茂林烟草，
①仰千古悠悠。　－　　　　　　　　　　　　　　　　　　　①：亻免
岁华晚、飘零渐远，
谁念我、同载五湖舟？　－
磴古松斜，
崖阴台老，
一片清愁。　－

回首天涯归梦，
几魂飞西浦，
泪洒东州。　－
故国山川，
故园心眼，
还似王粲登楼。　－
最负他、秦鬟妆镜，
好河山、何事此时游？　－
为唤狂吟老监，
共赋消忧。　－　　　　　【自注：阁在绍兴，西浦、东州皆其地。】


【献仙音・吊雪香亭梅】

松雪飘寒，
岭云吹冻，
红破数椒春浅。　＾
衬舞台荒，
浣妆池冷，
凄凉市朝轻换。　＾
叹花与人凋谢，
依依岁华晚。　＾

共凄黯！　＾
问东风、几番吹梦，
应惯识当年，
翠屏金辇。　＾
一片古今愁，
但废绿平烟空远。　＾
无语消魂，
对斜阳衰草泪满。　＾
又西泠残笛，
低送数声春怨。　＾


【高阳台・寄越中诸友】

小雨分江，
残寒迷浦，
春容浅入①葭。　－　　　　　　　　　　　　　　　①：↑艹↓兼
雪霁空城，
燕归何处人家？　－
梦魂欲渡苍茫去，
怕梦轻、翻被愁遮。　－
感流年，
夜汐东还，
冷照西斜。　－

萋萋望极王孙草，
认云中烟树，
鸥外春沙。　－
白发青山，
可怜相对苍华。　－
归鸿自趁潮回去，
笑倦游、犹是天涯。　－
问东风，
先到垂杨，
后到梅花？　－





            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
