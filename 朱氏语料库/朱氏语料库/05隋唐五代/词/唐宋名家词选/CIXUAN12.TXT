　　　　　　　　唐　宋　名　家　词　选
　　　　　　　　　　龙榆生　　编选
　　　　　　　　　　元　一　　植字

　　　　　　　　　　（４０／９４）

　　　　〖袖珍指南：以行断句；＾表仄韵；－表平韵〗
　　　　　★★★★★★★★★★★★★★★★★★★

〖目录〗
　　　　４０　　苏　轼　　　　　四十二首



４０　　苏轼　　四十二首
　　　　录自强村丛书本东坡乐府


【少年游】

    润州作，代人寄远。

去年相送，
馀杭门外，
飞雪似杨花。　－
今年春尽，
杨花似雪，
犹不见还家。　－

对酒卷帘邀明月，
风露透窗纱。　－
恰似①娥怜双燕，　　　　　　　　①：女亘
分明照、画梁斜。　－


【江城子・湖上与张先同赋】

凤凰山上雨初晴，　－
水风清，　－
晚霞明。　－
一朵芙蕖，
开过尚盈盈。　－
何处飞来双白鹭？
如有意，
慕娉婷。　－

忽闻江上弄哀筝，　－
苦含情，　－
遣谁听？　－
烟敛云收，
依约是湘灵。　－
欲待曲终寻问取，
人不见，
数峰青。　－


【虞美人・有美堂赠述古】

湖山信是东南美，　＾
一望弥千里。　＾
使君能得几回来？　－
便使尊前醉倒且徘徊。　－

沙河塘里灯初上，　＾
水调谁家唱。　＾
夜阑风静欲归时，　－
惟有一江明月碧琉璃。　－


【南乡子・送述古】

回首乱山横，　－
不见居人只见城。　－
谁似临平山上塔，
亭亭，　－
迎客西来送客行。　－

归路晚风清，　－
一枕初寒梦不成。　－
今夜残灯斜照处，
荧荧，　－
秋雨晴时泪不晴。　－


【永遇乐】

　　孙巨源以八月十五日离海州，坐别于景疏楼上。既而与余会于润州，
　　至楚州，乃别。余以十一月十五日至海州，与太守会于景疏楼上，
　　作此词以寄巨源。

长忆别时，
景疏楼上，
明月如水。　＾
美酒清歌，
留连不住，
月随人千里。　＾
别来三度，
孤光又满，
冷落共谁同醉？　＾
卷珠帘，
凄然顾影，
共伊到明无寐。　＾

今朝有客，
来从濉上，
能道使君深意。　＾
凭仗清淮，
分明到海，
中有相思泪。　＾
而今何在？
西垣清禁，
夜永露华侵被。　＾
此时看、回廊晓月，
也应暗记。　＾


【减字木兰花】

空床响琢，　＾
花上春禽冰上雹。　＾
醉卧尊前，　－
惊起湖风入坐寒。　－

转关①索，　＾　　　　　　　　　①：‘鹱’之‘鸟’改‘氵’
春水流弦霜入拨。　＾
月堕更阑，　－
更请宫高奏独弹。　－


【蝶恋花・密州上元】
【蝶恋花・密州上元】

灯火钱塘三五夜　＾
明月如霜，
照见人如画。　＾
帐底吹笙香吐麝，　＾
更无一点尘随马。　＾

寂寞山城人老也！　＾
击鼓吹箫，
乍入农桑社。　＾
火冷灯稀霜露下，
昏昏雪意云垂野。　＾


【江城子・乙卯正月二十日夜记梦】

十年生死两茫茫！　－
不思量，　－
自难忘。　－
千里孤坟，
无处话凄凉。　－
纵使相逢应不识，
尘满面，
鬓如霜。　－

夜来幽梦忽还乡。　－
小轩窗，　－
正梳妆。　－
相顾无言，
惟有泪千行。　－
料得年年肠断处，
明月夜，
短松冈。　－


【望江南・超然台作】

春未老，
风细柳斜斜。　－
试上超然台上看，
半壕春水一城花，　－
烟雨暗千家。　－

寒食后，
酒醒却咨嗟。　－
休对故人思故国，
且将新火试新茶，　－
诗酒趁年华。　－


【水调歌头】

    丙辰中秋，欢饮达旦，大醉，作此篇，兼怀子由。

明月几时有？
把酒问青天。　－
不知天上宫阙，
今夕是何年？　－
我欲乘风归去，
又恐琼楼玉宇，
高处不胜寒。　－
起舞弄清影，
何似在人间？　－

转朱阁，
低绮户，
照无眠。　－
不应有恨，
何事长向别时圆？　－
人有悲欢离合，
月有阴晴圆缺，
此事古难全。　－
但愿人长久，
千里共婵娟。　－


【洞仙歌】

江南腊尽，
早梅花开后，　＾
分付新春与垂柳。　＾
细腰肢自有入格风流，
仍更是、骨体清英雅秀。　＾

永丰坊那畔，
尽日无人，
谁见金丝弄晴画？　＾
断肠是飞絮时，
绿叶成阴，
无个事、一成消瘦。　＾
又莫是东风逐君来，
便吹散眉间一点春皱。　＾


【阳关曲・中秋作】

暮云收尽溢清寒，　－
银汉无声转玉盘。　－
此生此夜不长好，
明月明年何处看？　－


【浣溪沙】

    徐门石潭谢雨道上作五首。潭在城东二十里，常与泗水增减清浊相应。

照日深红暖见鱼，　－
连溪绿暗晚藏乌，　－
黄童白叟聚睢盱。　－

麋鹿逢人虽未惯，
猿猱闻鼓不须呼，　－
归家说与采桑姑。　－


＜又＞

旋抹红妆看使君，　－
三三五五棘篱门，　－
相挨踏破茜罗裙。　－

老幼扶携收麦社，
乌鸢翔舞赛神村，　－
道逢醉叟卧黄昏。　－


＜又＞

麻叶层层苘叶光，　－
谁家煮茧一村香？　－
隔篱娇语络丝娘。　－

垂白杖藜抬醉眼，
捋青捣①软饥肠。　－　　　　　　①：麦少
问言豆叶几时黄？　－


＜又＞

簌簌衣巾落枣花，　－
村南村北响缫车，　－
牛衣古柳卖黄瓜。　－

酒困路长惟欲睡，
日高人渴漫思茶，　－
敲门试问野人家。　－


＜又＞

软草平莎过雨新，　－
轻沙走马路无尘，　－
何时收拾耦耕身。　－

日暖桑麻光似泼，
风来蒿艾气如薰，　－
使君元是此中人。　－


【永遇乐】

    彭城夜宿燕子楼，梦盼盼，因作此词。

明月如霜，
好风如水，
清景无限。　＾
曲港跳鱼，
圆荷泻露，
寂寞无人见。　＾
①如三鼓，　　　　　　　　　　　①：‘沈’之‘氵’改‘纟’
铿然一叶，
黯黯梦云惊断。　＾
夜茫茫，
重寻无处，
觉来小园行遍。　＾

天涯倦客，
山中归路，
望断故园心眼。　＾
燕子楼空，
佳人何在？
空锁楼中燕。　＾
古今如梦，
何曾梦觉，
但有旧欢新怨。　＾
异时对，
黄楼夜景，
为余浩叹。　＾


【南歌子】

雨暗初疑夜，
风回便报晴。　－
淡云斜照著山明，　－
细草软沙溪路马蹄轻。　－

卯酒醒还困，
仙村梦不成。　－
兰桥何处觅云英？　－
只有多情流水伴人行。　－


【浣溪沙】　（２）

　　十二月二日，雨后微雪。太守徐君猷携酒见过，坐上作浣溪沙三首。
　　明日，酒醒，雪大作，又作二首。

覆块青青麦未苏，　－
江南云叶暗随车，　－
临皋烟景世间无。　－

雨脚半收檐断线，
雪床（自注：京师俚语，谓霰为雪床。）初下瓦跳珠，　－
归来冰颗乱黏须。　－


＜又＞

醉梦昏昏晓未苏，　－
门前①辘使君车，　－　　　　　　　　①：车历
扶头一盏怎生无？

废圃寒蔬挑翠羽，
小槽春酒滴真珠，　－
清香细细嚼梅须。　－


【水龙吟】

　　闾丘大夫孝慈公显，尝守黄州，作栖霞楼，为郡中胜绝。元丰五年，
　　余谪居黄。正月十七日，梦扁舟渡江，中流回望，楼中歌乐杂作，
　　舟中人言：“公显方客会也。”觉而异之，乃作此曲，盖越调鼓笛
　　慢。公显时已致仕，在苏州。

小舟横截春江，
卧看翠壁红楼起。　＾
云间笑语，
使君高会，
佳人半醉。　＾
危柱哀弦，
艳歌余响，
绕云萦水。　＾
念故人老大，
风流未减，
空回首，
烟波里。　＾

推枕惘然不见，
但空江、月明千里。　＾
五湖问道，
扁舟归去，
仍携西子。
云梦南州，
武昌东岸，
昔游应记。　＾
料多情梦里，
端来见我，
也参差是。　＾


【定风波】

    三月七日，沙湖道中遇雨，雨具先去，同行皆狼狈，余独不觉，
　　已而遂晴，故作此词。

莫听穿林打叶声，　－
何妨吟啸且徐行。　－
竹杖芒鞋轻胜马，　＾
谁怕？　＾
一蓑烟雨任平生。　－

料峭春风吹酒醒，　＾
微冷，　＾
山头斜照却相迎。　－
回首向来萧瑟处，　＾
归去，　＾
也无风雨也无晴。　－


【浣溪沙】

    游蕲水清泉寺，寺临兰溪，溪水西流。

山下兰芽短浸溪，　－
松间沙路净无泥，　－
萧萧暮雨子规啼。　－

谁道人生无再少？　－
门前流水尚能西，　－
休将白发唱黄鸡。　－


【哨遍】

　　陶渊明赋归去来，有其词而无其声。余既治东坡，筑雪堂于上。人
　　俱笑其陋，独鄱阳董毅夫（钺）过而悦之，有卜邻之意。乃取归去
　　来词，稍加［‘隐’之‘心’改‘木’］括，使就声律，以遗毅夫。
　　使家童歌之，时相从于东坡，释耒而和之，扣牛角而为之节，不亦
　　乐乎？

为米折腰，
因酒弃家，
口体交相累。　＾
归去来，
谁不遣君归？　＾
觉从前皆非今是。　＾
露未①，　－　　　　　　　　　　①：日希
征夫指予归路，
门前笑语喧童稚。
嗟旧菊都荒，
新松暗老，
吾年今已如此！　＾
但小窗容膝闭柴扉，　－
策杖看孤云暮鸿飞，　－
云出无心，
鸟倦知返，
本非有意。　＾

噫！　－
归去来兮，　－
我今忘我兼忘世。　＾
亲戚无浪语，
琴书中有真味。　＾
步翠麓崎岖，
泛溪窈窕，
涓涓暗谷流春水。　＾
观草木欣荣，
幽人自感，
吾生行且休矣！　＾
念寓形宇内复几时？　－
不自觉皇皇欲何之？　－
委吾心、去留谁计？　＾
神仙知在何处？
富贵非吾志。　＾
但知临水登山啸咏，
自引壶觞自醉。　＾
此生天命更何疑？　－
且乘流、遇坎还止。　＾


【洞仙歌】

　　余七岁时，见眉山老尼，姓朱，忘其名，年九十岁。自言尝随其师
　　入蜀主孟昶宫中。一日，大热，蜀主与花蕊夫人夜纳凉摩诃池上，
　　作一词，朱具能记之。今四十年，朱死已久矣！人无知此词者，但
　　记其首两句。暇日寻味，岂洞仙歌令乎？乃为足之云。

冰肌玉骨，
自清凉无汗。　＾
水殿风来暗香满。　＾
绣帘开，
一点明月窥人，
人未寝，
①枕钗横鬓乱。　＾　　　　　　　　　　　　①：奇支

起来携素手，
庭户无声，
时见书星渡河汉。　＾
试问夜如何？
夜已三更，
金波淡、玉绳低转。　＾
但屈指西风几时来？
又不道流年暗中偷换。　＾


【念奴娇・赤壁怀古】

大江东去，
浪淘尽，
千古风流人物。　＾
故垒西边，
人道是：三国周郎赤壁。　＾
乱石崩云，
惊涛裂岸，
卷起千堆雪。　＾
江山如画，
一时多少豪杰。　＾

遥想公谨当年，
小乔初嫁了，
雄姿英发。　＾
羽扇纶巾，
谈笑间、强虏灰飞烟灭。　＾
故国神游，
多情应笑我，
早生华发。　＾
人间如梦，
一樽还酹江月。　＾

　　【案：清朱彝词综卷六“浪淘尽”作“浪声沈”，“周郎”作“孙
　　吴”，“裂”作“掠”，“强虏”作“樯橹”，“多情应笑我，早
　　生华发”作“多情应是，我早生华发”，“如梦”作“如寄”。】


【南乡子】

　　重九，涵辉楼呈徐君猷。

霜降水痕收，　－
浅碧鳞鳞露远洲。　－
酒力渐消风力软，
嗖嗖，　－
破帽多情却恋头。　－

佳节若为酬，　－
但把清尊断送秋。　－
万事到头都是梦，
休休，　－
明日黄花蝶也愁。


【临江仙】

夜饮东坡醒复醉，
归来仿佛三更。　－
家童鼻息已雷鸣。　－
敲门都不应，
倚杖听江声。　－

长恨此身非我有，
何时忘却营营？　－
夜阑风静谷纹平。　－
小舟从此逝，
江海寄余生。　－


【卜算子】

缺月挂疏桐，
漏断人初静。　＾
时见幽人独往来，
缥缈孤鸿影。　＾

惊起却回头，
有恨无人省。　＾
拣尽寒枝不肯栖，
枫落吴江冷。　＾


【满庭芳】

　　有王长官者，弃官黄州三十三年，黄人谓之王先生。因送陈［忄造］
　　来过余，因为赋此。

三十三年，
今谁存者？
算只君与长江。　－
凌然苍桧，
霜干苦难双。　－
闻道司州古县，
云溪上、竹①松窗。　－　　　　　　　　①：阝乌
江南岸，
不因送子，
宁肯过吾邦？　－

①①，　　　　　　　　　①：扌从（繁体）
疏雨过，
风林舞破，
烟盖云幢。　－
愿持此邀君，
一饮空缸。　－
居士先生老矣！
真梦里、相对残红。　－
歌声断，
行人未起，
船鼓已逄逄。　－


【水调歌头】

　　黄州快哉亭，赠张［亻屋］［亻全］。

落日绣帘卷，
亭下水连空。　－
知君为我，
新作窗户湿青红。　－
长记平山堂上，
①枕江南烟雨，　　　　　　　　　①：奇支
渺渺没孤鸿。　－
认得醉翁语：
“山色有无中”。　－

一千顷，
都镜净，
倒碧峰。　－
忽然浪起，
掀舞一叶白头翁。　－
堪笑兰台公子，
未解庄生天籁，
刚道有雌雄。　－
一点浩然气，
千里快哉风。　－


【定风波】

　　王定国歌儿曰柔奴，姓宇文氏，眉目娟丽，善应对，家世住京师。
　　定国南迁归，余问柔：“广南风士，应是不好？”柔对曰：“此心
　　安处，便是吾乡。”因为缀词云：

常羡人间琢玉郎，　－
天应乞与点酥娘。　－
自作清歌传皓齿，　＾
风起，　＾
雪飞炎起变清凉。　－

万里归来年愈少，　＾
微笑，　＾
啸时犹带岭梅香。　－
试问：“岭南应不好？”　－
却道：　＾
“此心安处事吾乡。”　－


【鹧鸪天】

林断山明竹隐墙，　－
乱蝉衰草小池塘。　－
翻空白鸟时时见，
照水红蕖细细香。　－

村舍外，
古城旁，　－
杖藜徐步转斜阳。　－
殷勤昨夜三更雨，
又得浮生一日凉。　－


【浣溪沙】

　　元丰七年十二月二十四日，从泗州刘倩叔游南山。

细雨斜风作小寒，　－
淡烟疏柳媚晴滩，　－
入淮清洛渐漫漫。　－

雪沫乳花浮午盏，
蓼茸蒿笋试春盘，　－
人间有味是清欢。　－


【水调歌头】

　　欧阳文忠公尝问余：“琴诗何者最善？”答以退之听颖师琴诗。公曰：
　　“此诗固奇丽，然非听琴，乃听琵琶诗也。”余深然之。建安章质夫
　　家善琵琶者，乞为歌词。余久不作，特取退之词，稍加［‘隐’之‘心’
　　改‘木’］括，使就声律遗之云：

昵昵儿女语，
灯火夜微明。　－
恩怨尔汝来去，
弹指泪和声。　－
忽变轩昂勇士，
一鼓填然作气，
千里不留行。　－
回首暮云远，
飞絮搅青冥。　－

众禽里，
真彩凤，
独不鸣。　－
跻攀寸步千险，
一落百寻轻。
烦子指间风雨，
置我肠中冰炭，
起坐不能平。　－
携手从归去，
无泪与君倾。　－


【水龙吟・次韵章质夫杨花词】

似花还似非花，
也无人惜从教坠。　＾
抛家傍路，
思量却是，
无情有思。　＾
萦损柔肠，
困酣娇眼，
欲开还闭。　＾
梦随风万里，
寻郎去处，
又还被莺呼起。　＾

不恨此花飞尽，
恨西园、落红难缀。　＾
晓来雨过，
遗踪何在？
一池萍碎。　＾
春色三分，
二分尘土，
一分流水。　＾
细看来、不是杨花，
点点是离人泪。　＾


【八声甘州・寄参寥子】

有情风万里卷潮来，
无情送潮归。　－
问钱塘江上，
西兴浦口，
几度斜晖？　－
不用思量今古，
俯仰昔人非！　－
谁似东坡老，
白首忘机？　－

记取西湖西畔，
正暮山好处，
空翠烟霏。　－
算诗人相得，
如我与君稀。　－
约他年东还海道，
愿谢公雅志莫相违。　－
西州路，
不应回首，
为我沾衣。　－


【木兰花令・次欧公西湖韵】

霜余已失长空阔，　＾
空听潺潺清颖咽。　＾
佳人犹唱醉翁词，
四十三年如电抹。　＾

草头秋露流珠滑，
三五盈盈还二八。　＾
与余同是识翁人，
惟有西湖波底月！　＾


【青玉案】

　　和贺方回韵，送伯固还吴中。
　　和贺方回韵，送伯固还吴中。

三年枕上吴中路，　＾
遗黄犬，
随君去。　＾
若到松江呼啸渡，
莫惊鸳鹭，
四桥尽是，
老子经行处。　＾

辋川图上看春暮，　＾
常记高人右丞句。　＾
作个归期天已许。　＾
春衫犹是，
小蛮针线，
曾湿西湖雨。　＾


【贺新郎】

乳燕飞华屋。　＾
悄无人、桐阴转午，
晚凉新浴。　＾
手弄生绡白团扇，
扇手一时似玉。　＾
渐困倚、孤眠清熟。　＾
帘外谁来推绣户？
枉教人梦断瑶台曲。　＾
又却是，
风敲竹。　＾

石榴半吐红巾蹙。　＾
待浮花浪蕊都尽，
伴君幽独。　＾
①艳一枝细看取，　　　　　　　　①：禾农
芳心千重似束。　＾
又恐被、秋风惊绿。　＾
若待得君来向此，
花前对酒不忍触。　＾
共粉泪，
两簌簌。　＾


【浣溪沙・送梅庭老赴上党学官】


门外东风雪洒裾，　－
山头回首望三吴，　－
不应弹铗为无鱼。　－

上党从来天下脊，
先生元是古之儒，　－
时平不用鲁连书。　－



            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
