#篇名:寒山诗校注
#类型:诗;唐
#时代:5

                      《寒山诗校注》

J为《寒山诗校注》页码，P为光绪十一年金陵刻经处的版本。
[寒山诗校注（钱学烈校注，广东高等教育出版社1991年10月）]

J33	P11凡读(一)
凡读我诗者,心中须护净。
悭贪继日廉,谄曲登时正。
驱遣除恶业,归依受真性。
今日得佛身,急急如律令。
J34	P9重岩(二)
重岩我卜居,鸟道绝人迹。
庭际何所有,白云抱幽石。
住兹凡几年,屡见春冬易。
寄语钟鼎家,虚名定无益。
J35	可笑(三)
可笑寒山道,而无车马踪。
联溪难记典,叠嶂不知重。
泣露千般草,吟风一样松。
此时迷径处,形问影何从。
J35	P10吾家(四)
吾家好隐沦,居处绝嚣尘。
践草成三径,瞻云作四邻。
助歌声有鸟,问法语无人。
今日娑婆树,几年为一春。
J36	琴书(五)
琴书须自随,禄位用何为。
投辇从贤妇,巾车有孝儿。
风吹曝麦地,水溢沃鱼池。
常今鹪鹩鸟,安身在一枝。
J37	弟兄(六)
弟兄同五郡,父子本三州。
欲验飞凫集,须旌白兔游。
灵瓜梦里受,神桔座中收。
乡国何迢递,同鱼寄水流。
J38	一为(七)
一为书剑客,三遇圣明君。
东守文不赏,西征武不勋。
学文兼学武,学武兼学文。
今日既老矣,余生不足云。
J39	庄子(八)
庄子说送终,天地为棺椁。
吾归此有时,唯须一番箔。
死将喂青蝇,吊不劳白鹤。
饿著首阳山,生廉死亦乐。
J40	P10人问(九)
人问寒山道,寒山路不通。
夏天冰未释,日出雾朦胧。
似我何由届,与君心不同。
君心若似我,还得到其中。
J41	父母(十五)
父母续经多,田园不羡他。
妇摇机轧轧,儿弄口2 2。
拍手催花舞,¤颐听鸟歌。
谁当来叹贺,樵客屡经过。
J41	P10家住(十六)
家住绿岩下,庭芜更不芟。
新藤垂缭绕,古石竖¤岩。
山果猕猴摘,池鱼白鹭衔。
仙书一两卷,树下读喃喃。
J42	四时(十七)
四时无止息,年去又年来。
万物有代谢,九天无朽摧。
东明又西暗,花落复花开。
唯有黄泉客,冥冥去不回。
J43	岁去（十八）
岁去换愁年，春来物色鲜。
山花笑渌水，岩树舞青烟。
蜂蝶自云乐，禽鱼更可怜。
朋游情未己，彻晓不能眠。
J43	P11手笔(十九)
手笔太纵横,身材极魁伟。
生为有限身,死作无名鬼。
自古多如此,君今争奈何。
可来白云里,教你紫芝歌。
J45	天生(十)
天生百尺树,翦作长条木。
可惜栋梁材,抛之在幽欲。
年多心尚劲,日久皮渐秃。
识者取将来,犹堪柱马屋。
J45	驱马(十一)
驱马度荒城,荒城动客情。
高低旧雉堞,大小古坟茔。
自振孤蓬影,长凝拱木声。
所嗟皆俗骨,仙史更无名。
J46	鹦鹉(十二)
鹦鹉宅西国,虞罗捕得归。
美人朝夕弄,出入在庭帏。
赐以金龙贮,扃哉损羽衣。
不如鸿与鹤,¤扬入云飞。
J47	玉堂(十三)
玉堂挂珠帘,中有婵娟子。
其貌胜神仙,容华若桃李。
东家春雾合,西舍秋风起。
更过三十年,还成甘蔗滓。
J48	城中(十四)
城中蛾眉女,珠佩珂珊珊。
鹦鹉花前弄,琵琶月下弹。
长歌三月响,短舞万人看。
未必长如此,芙蓉不耐寒。
J49	P9欲得(二十)
欲得安身处,寒山可长保。
微风吹幽松,近听声愈好。
下有斑白人,喃喃读黄老。
十年归不得,忘却来时道。
J49	俊杰(二十一)
俊杰马上郎,挥鞭指柳杨。
谓言无死日,终不作梯航。
四运花自好,一朝成萎黄。
醍醐与石密,至死不能尝。
J50	有一(二十二)
有一餐霞子,其居讳俗游。
论时实萧爽,在夏亦如秋。
幽涧常沥沥,高松风飕飕。
其中半日坐,忘却百年愁。
J51	妾在(二十三)
妾在邯郸住,歌声亦抑扬。
赖我安居处,此曲旧来长。
既醉莫言归,留连日未央。
儿家寝宿处,绣被满银床。
J51	快¤(二十四)
快¤三翼舟,善乘千里马。
莫能造我家,谓言最幽野。
岩岫深嶂中,云雷竟日下。
自非孔丘公,无能相救者。
J52	智者(二十五)
智者君抛我,愚者我抛君。
非愚亦非智,从此断相闻。
入夜歌明月,侵晨舞白云。
焉能住口手,端坐鬓纷纷。
J53	有鸟(二十六)
有鸟五色纹,栖桐食竹实。
徐动合礼仪,和鸣中音律。
昨来何以至,为吾暂时出。
倘闻弦歌声,作舞欣今日。
J54	茅栋(二十七)
茅栋野人居,门前车马疏。
林幽偏聚鸟,溪阔本藏鱼。
山果携儿摘,皋田共妇锄。
家中何所有,唯有一床书。
J55	登陟(二十八)
登陟寒山道,寒山路不穷。
溪长石磊磊,间阔草蒙蒙。
苔滑非关雨,松鸣不假凤。
谁能超世累,共坐白云中。
J55	六极(二十九)
六极常婴困,九维徒自论。
有才遗草泽,无艺闭蓬门。
日上岩犹暗,烟消谷尚昏。
其中长者子,个个总无3。
J57	白云(三十)
白云高嵯峨,渌水荡潭波。
此处闻渔父,时时鼓棹歌。
声声不可闻,令我愁思多。
谁谓雀无角,其如穿屋何。
J57	杳杳(三十一)
杳杳寒山道,落落冷涧滨。
啾啾常有鸟,寂寂更无人。
淅淅风吹面,纷纷雪积身。
朝朝不见日,岁岁不知春。
J58	少年(三十二)
少年何所愁,愁见鬓毛白。
白更何所愁,愁见日逼迫。
移向东岱居,配守北邙宅。
何忍出此言,此言伤老客。
J59	闻道(三十三)
闻道愁难遣,斯言谓不真。
昨朝曾趁却,今日又缠身。
月尽愁难尽,年新愁更新。
谁知席帽下,元是昔愁人。
J59	两龟(三十四)
两龟乘犊车,蓦出路头戏。
一虿从旁来,苦死欲求寄。
不载爽人情,始载被沉累。
弹指不可论,行恩却遭刺。
J61	三月(三十五)
三月蚕犹小,女人来采花。
隈墙弄蝴蝶,临水掷虾4。
罗袖盛梅子,金篦挑笋芽。
闻论多物色,此地胜余家。
J61	东家(三十六)
东家一老婆,富来三五年。
昔日贫于我,今笑我无钱。
渠笑我在后,我笑渠在前。
相笑倘不止,东边复西边。
J62	富儿(三十七)
富儿多鞅掌,触事难祗承。
仓米已赫赤,不贷人头升。
转怀钩距意,买绢先拣绫。
若至临终日,吊客有苍蝇。
J63	余曾(三十八)
余曾昔睹聪明士,博达英灵无比伦。
一选嘉名喧宇宙,五言诗句越诸人。
为官治化超先辈,直为无能继后尘。
忽然富贵贪财色,瓦解冰消不可陈。
J63	白鹤(三十九)
白鹤衔苦桃,千里作一息。
欲往蓬莱山,将此充粮食。
未达毛摧落。离群心惨恻。
却归早来巢,妻子不相识。
J64	P11惯居(四十)
惯居幽隐处,乍向国清中。
时访丰干老,仍来看拾公。
独回上寒岩,无人话合同。
寻究无源水,源穷水不穷。
J66	生前(四十一)
生前太愚痴,不为今日悟。
今日如许贫,总是前生做。
今生又不修,来生还如故。
两岸各无船,渺渺难济渡。
J67	璨璨(四十二)
璨璨卢家女,旧来名莫愁。
贪乘摘花马,乐¤采莲舟。
膝坐纱熊席,身披青凤裘。
哀伤百年内,不免归山丘。
J67	氐眼(四十三)
氐眼邹公妻,邯郸杜生母。
二人同老少,一种好面首。
昨日会客场,恶衣排在后。
只为著破裙。吃他残4 5。
J69	独卧(四十四)
独卧重岩下,蒸云昼不消。
室中虽　　。心里绝喧嚣。
梦去游金阙,魂归度石桥。
抛除闹我者,历历树间瓢。
J69	夫物(四十五)
夫物有所用,用之各有宜。
用之若失所,一缺复一亏。
圆凿而方枘,悲哉空尔为。
骅骝将捕鼠,不及跛猫儿。
J70	谁家(四十六)
谁家长不死,死事旧来均。
始忆八尺汉,俄成一聚尘。
黄泉无晓日,青草有旧春。
行到伤心处。松风愁杀人。
J70	骝马(四十七)
骝马珊瑚鞭,驱驰洛阳道。
自矜美少年,不信有衰老。
白发会应生,红颜岂长保。
但看北邙北,个是莲莱岛。
J71	竟日(四十八)
竟日常如醉,流年不暂停。
埋著蓬蒿下,晓月何冥冥。
骨肉消散尽,魂魄几凋零。
遮莫咬铁口,无因读老经。
J72	P11一向(四十九)
一向寒山坐,淹留三十年。
昨来访亲友,太半入黄泉。
渐灭如残烛,长流似逝川。
今朝对孤影,不觉泪双悬。
J72	相唤(五十)
相唤采芙蓉,可怜清江里。
流通不觉暮,屡见狂风起。
浪捧鸳鸯儿,波摇¤¤子。
此时居舟楫,浩荡情无已。
J73	P25吾心(五十一)
吾心似秋月,碧潭清皎洁。
无物堪比伦,教我如何说。
J73	垂柳(五十二)
垂柳暗如烟,飞花飘似霰。
夫居离妇州,妇住思夫县。
各在天一涯,何时得相见。
寄语明月楼。莫贮双飞燕。
J74	P12有酒(五十三)
有酒相招饮,有肉相呼吃。
黄泉前后人,少壮须努力。
玉带暂时华,金钗非久饰。
张翁与郑婆,一去无消息。
J74	P12可怜(五十四)
可怜好丈夫,身体极棱棱。
春秋未三十,才艺百般能。
金羁逐侠客,玉馔集良朋。
唯有一般恶,不传无尽灯。
J75	桃花(五十五)
桃花欲经夏,风月催不待。
访觅汉时人,能无一个在。
朝朝花迁落,岁岁人移改。
今日扬尘处,昔时为大海。
J76	P12我见(五十六)
我见东家女,年可十有八。
西舍竞来问,原烟夫妻活
烹羊煮众命,聚头作淫杀。
含笑乐呵呵,啼哭受殃决。
J77	田舍(五十七)
田舍多桑园,牛犊满厩辙。
肯信有因果,顽皮早晚裂。
眼看消磨尽,当头各自活。
纸裤瓦作3,到头冻饿杀。
J77	P23我见(五十八)
我见百十狗,个个毛狰狞。
卧者渠自卧,行者渠自行。
投之一块骨,相与¤¤争。
良由为骨少,狗多分不平。
J78	极目(五十九)
极目兮长望,白云白茫茫。
鸱鸦饱¤¤,鸾凤饥彷徨。
骏马放石碛,蹇驴能至堂。
天高不可问,鹪¤在沧浪。
J79	洛阳(六十)
洛阳多女儿,春日逞华丽。
共折路边花,各持插高髻。
髻高花¤匝,人见皆睥睨。
别求¤¤怜,将归见夫婿。
J79	春女(六十一)
春女炫容仪,相将南陌陲。
看花愁日晚,隐树怕风吹。
年少从旁来,白马黄金羁。
何须久相弄,儿家夫婿知。
J80	群女(六十二)
群女戏夕阳,风来满路香。
缀裙金蛱蝶,括髻玉鸳鸯。
角婢红罗缜,阉奴紫锦裳。
为观失道者,鬓白心惶惶。
J80	若人(六十三)
若人逢鬼魅,第一莫惊惧。
捺硬莫采渠,呼名自当去。
烧香请佛力,礼拜求僧助。
蚊子叮铁牛,无渠下咀处。
J81	浩浩(六十四)
浩浩黄河水,东流长不息。
悠悠不见清,人人寿有极。
敬欲乘白云,曷由生羽翼。
唯当¤发时,行住须努力。
J82  乘兹(六十五)
乘慈朽木船,采彼妊婆子。
行至大海中,波涛复不止。
唯赍一宿粮,去岸三千里。
烦恼从何生,愁哉缘苦起。
J83	默默(六十六)
默默永无言,后生何所述。
隐居在林薮,智境何由出。
枯槁非坚卫,风霜成夭疾。
土牛耕石田,未有得稻日。
J83	山中(六十七)
山中何太冷,自古非今年。
沓嶂恒凝雪,幽林每吐烟。
草生芒种后,叶落立秋前。
此有沈迷客,窥窥不见天。
J84	山客(六十八)
山客心悄悄,常嗟岁序迁。
辛勤采芝术,搜斥讵成仙。
庭廊云初卷,林明月正圆。
不归何所为,桂树相留连。
J85	有人(六十九)
有人兮山陉,云卷兮霞缨。
乘芒兮欲寄,路漫兮难征。
心恫怅兮狐疑,蹇独立兮忠贞。
J86	P23猪吃(七十)
猪吃死人肉,人吃死猪肠。
猪不嫌人臭,人返道猪香。
猪死抛水肉,人死掘土藏。
彼此莫相啖,莲华生沸汤。
J87	快哉(七十一)
快哉混沌身,不饭复不尿。
遭得谁钻凿,因兹立九窍。
朝朝为衣食,岁岁愁租调。
千个争一钱,聚头亡命叫。
J88	啼哭(七十二)
啼哭缘何事,泪如珠子颗。
应当有别离,复是遭丧祸。
所为在贫穷,未能了因果。
冢间瞻死尸,六道不干我。
J88	妇女(七十三)
妇女慵经织,男夫懒耨田。
轻浮耽挟弹,¤屣拈抹弦。
冻骨衣应急,充肠食在先。
今谁今于汝,苦痛哭苍天。
J89	不行(七十四)
不行真正道,随邪号行婆。
口渐神佛少,心怀嫉妒多。
背后¤鱼肉,人前念佛陀。
如此修身处,应难避奈河。
J90	P24世有(七十五)
世有一等愚,茫茫恰似驴。
还解人言语,贪淫状若猪。
险¤难可测,实语却成虚。
谁能共伊语,令教莫此居。
J91	有汉(七十六)
有汉姓傲慢,名贪字不谦。
一身无所解,百事被他嫌。
死恶黄连苦,生怜白蜜甜。
吃鱼犹未止,食肉更无厌。
J91	纵你(七十七)
纵你居犀角,饶君带虎睛。
桃枝将辟秽,蒜壳取为璎。
暖腹茱萸酒,空心枸杞羹。
终归不免死,浪自觅长生。
J92	卜择(七十八)
卜择幽居地,天台更莫言。
狷啼溪雾冷,岳色草门连。
折叶覆松室,开池引涧泉。
已故休万事,采蕨度残年。
J93	P12益者(七十九)
益者益其精,可名为有益。
易者易其形,是名为有易。
能益复能易,当得上仙籍。
无益复无易,终不免死厄。
J93	徙劳(八十)
徒劳说三史,浪自看五经。
洎老检黄籍,依前注白丁。
筮遭连蹇卦,生主虚危星。
不及河边树,年年一度青。
J94	P25碧涧(八十一)
碧涧泉水清,寒山月华白。
默知神自明,观空境逾寂。
J95	P12我今(八十二)
我今有一襦,非罗复非绮。
借问作何色,不红亦不紫。
夏天将作衫,冬天将作被。
冬夏递互用,长年只这是。
J96	白拂(八十三)
白拂¤檀柄,馨香竟日闻。
柔和如卷雾,摇拽似行云。
礼奉宜当暑,高提复去尘。
时时方丈内,将用指迷人。
J97	贪爱(八十四)
贪爱有人求快活,不知祸在百年身。
但看阳焰浮沤水,便觉无常败坏人。
丈夫志气直如铁,无曲心中道自真。
行密节高霜下竹,方知不枉用心神。
J97	多少(八十五)
多少般数人,百计求名利。
心贪觅荣华,经营国富贵。
心未片时歇,奔突如烟气。
家眷实团圆,一呼百诺至。
不过七十年,冰销瓦解置。
死了万事休,谁人承后嗣。
水浸泥弹丸,方知无意智。
J98	贪人(八十六)
贪人好聚财,恰如枭爱子。
子大而食母,财多还害已。
散之即福生,聚之即祸起。
无财亦无祸,鼓翼青云里。
J99	去家(八十七)
去家一万里,提剑击匈奴。
得利渠即死,失利汝即殂。
渠命既不惜,汝命有何辜。
教汝百胜术,不贪为上谋。
J100	P25嗔是(八十八)
嗔是心中火,能烧功德林。
欲行菩萨道,忍辱护真心。
J100	汝谓(八十九)
汝谓埋头痴兀兀,爱向无明罗刹窟。
再三劝你早修行,是你顽痴心恍惚。
不肯信受寒山语,转转倍加业汩汩。
直待斩首作两段,方知自身奴贼物。
J101	P13恶趣(九十)
恶趣甚茫茫,冥冥无日光。
人间八百岁,未抵半宵长。
此等诸痴子,论情甚可伤。
劝君求出离,认取法中王。
J102	世有(九十一)
世有多解人,愚痴徒苦辛。
不求当来善,唯知造恶因。
五逆十恶辈,三毒以为亲。
一死入地狱,长如镇库银。
J103	天高(九十二)
天高高不穷,地厚厚无极。
动物在其中,凭兹造化力。
争头觅饱暖,作计相啖食。
因果都未详,盲儿问乳色。
J104	天下(九十三)
天下几种人,论时色数有。
贾婆如许夫,黄老元无妇。
卫氏儿可怜,锺家女极丑。
渠若向西行,我便东边走。
J105	贤士(九十四)
贤士不贪婪,痴人好炉治。
麦地占他家,竹园皆我者。
努膊觅钱财,切齿驱奴马。
须看郭门外,磊磊松柏下。
J105	¤¤(九十五)
¤¤买鱼肉,提归喂妻子。
何须杀他命,将来活汝已。
此非天堂缘,纯是地狱滓。
徐六语破堆,始知没道理。
J106	P13有人(九十六)
有人把椿树,唤作白¤檀。
学道多沙数,几个得泥洹。
弃金却担草,谩他亦自谩。
似聚沙一处,成团也大难。
J107	蒸砂(九十七)
蒸砂拟作饭,临渴始掘井。
用力磨碌砖,那堪将作锐。
佛说元平等,总有真如性。
但自审思量,不用头争竞。
J108	推寻(九十八)
推寻世间事,仔细总皆知。
凡事莫容易,尽爱讨便宜。
护即弊成好,毁即是成非。
故知杂滥口,背面总由伊。
冷暖我自量,不信奴唇皮。
J108	蹭蹬(九十九)
蹭蹬诸贫士,饥寒成至极。
闲居好作诗,札札用心力。
贱人言孰采,劝君休叹息。
题安¤饼上,乞狗也不吃。
J109	P13欲识(一OO)
欲识生死譬,且将冰水比。
水结即成冰,冰消返成水。
已死必应生,出生还复死。
冰水不相伤,生死还双美。
J109	寻思(一0一)
寻思少年日,游猎向平陵。
国使职非愿,神仙未足称。
联翩骑白马。喝兔施苍鹰。
不觉大流落,皤皤谁见矜。
J110	偃息(一0二)
偃息深林下,从生是农夫。
立身既质直,出语无谄谀。
保我不鉴璧,信君方得珠。
焉能同浮滟,极目波上凫。
J111	不须(一0三)
不须攻人恶,何用伐已善。
行之则可行,卷之则可卷。
禄厚忧责大,言深虑交浅。
闻兹若今兹,小儿当自见。
J112	富儿(一0四)
富儿会高堂,华灯何炜煌。
此时无烛者,心原处其傍。
不意遭排遣,还归暗处藏。
益人明讵损,顿讶惜余光。
J113	世有(一0五)
世有聪明士,勤苦探幽文。
三端自孤立。六艺越诸君。
神气卓然异,精彩超众群。
不识个中意,逐境乱纷纷。
J114	层层(一0六)
层层山水秀,烟霞锁翠微。
岚拂纱巾湿,露沾蓑草衣。
足蹑游方履,手执古藤枝。
更观尘世外,梦境复何为。
J114	满卷(一0七)
满卷才子诗,溢壶圣人酒。
行爱观牛犊,坐不离左右。
霜露入茅檐,月华明瓮牖。
此时吸两瓯,吟诗三两首。
J115	施家(一0八)
施家有两儿,以艺干齐楚。
文武各自备,托身为得所。
孟公问其术,我子亲教汝。
秦卫两不成,失时成龃龉。
J116	止宿(一0九)
止宿鸳鸯鸟,一雄兼一雌。
衔花相共食,刷羽每相随。
戏入烟霄里,宿归沙岸湄。
自怜生处乐,不夺凤凰池。
J117	或有(一一0)
或有炫行人,才艺过周孔。
见罢头兀兀,看时身侗侗。
绳牵未肯行,锥刺犹不动。
恰似羊公鹤,可怜生¤¤。
J118	少小(一一一)
少小带经锄,本将兄共居。
缘遭他辈责,剩被自妻疏。
抛绝红尘境,常游好阅书。
谁能借斗水,活取辙中鱼。
J119	变化(一一二)
变化计无穷,生死竟不止。
三途鸟雀身,五岳龙鱼已。
世浊作¤¤,时清为¤¤。
前回是富儿,今度成贫士。
J120	书判(一一三)
书判全非弱,嫌身不得官。
铨曹被拗折,洗垢觅疮瘢。
必也关天命,今年更试看。
盲儿射誉目,偶中亦非难。
J120	贫驴(一一四)
贫驴欠一尺,富狗剩三寸。
若分贫不平,中半富与困。
始取驴饱足,却令狗饥顿。
为汝熟思量,令我也愁闷。
J121	P20柳郎(一一五)
柳郎八十二,蓝嫂一十八。
夫妻其百年,相连情狡猾。
弄璋字乌菟,掷瓦名¤¤。
屡见枯杨荑,常遭青女杀。
J122	大有(一一六)
大有饥寒客,生将兽鱼殊。
长存磨石下,时哭路边隅。
累日空思饭,终终不识襦。
唯斋一束草,并带五升麸。
J123	赫赫(一一七)
赫赫谁垆肆,其酒甚浓厚。
可怜高幡帜,极目平升斗。
何意讶不售,其家多恶狗。
童子欲来沽,狗咬便是走。
J124	吁嗟(一一八)
吁嗟浊滥处,罗刹共贤人。
谓是等流类,焉知道不亲。
狐假师子势,诈妄却称珍。
铅矿入炉治,方知金不真。
J125	田家(一一九)
田家避暑月,斗酒共谁欢。
杂杂排山果,疏疏围酒樽。
芦¤将代席,蕉叶且充盘。
醉后¤颐坐,须弥小弹丸。
J126	个是(一二0)
个是何措大,时来省南院。
年可三十余,曾经四五选。
囊里无青蚨,箧中有黄卷。
行到食店前,不敢暂回面。
J127	为人(一二一)
为人常吃用,爱意须悭惜。
老去不自由,渐被他排斥。
送向荒山头,一生愿虚掷。
亡羊罢补牢,失意终无极。
J127	浪造(一二二)
浪造凌霄阁,虚登百尺楼。
养生仍夭命,诱读讵封侯。
不用从黄口,何须厌白头。
未能端似箭,且莫内如钩。
J128	P35云山(一二三)
云山叠叠连天碧,路辟林深无客游。
远望孤蟾明皎皎,近闻群鸟语啾啾。
老夫独坐栖青嶂,少室间居任白头。
可叹往年与今日,无心还似水东流。
J129	富贵(一二四)
富贵疏亲聚,只为多钱米。
贫贱骨肉离,非关少兄弟。
急须归去来,招贤阁未启。
浪行朱雀街,踏破皮鞋底。
J129	我见(一二五)
我见一痴汉,仍居三两妇。
养得八九儿,总是随宜手。
丁户是新差,资财非旧有。
黄蘖作驴秋,始知苦在后。
J130	新谷(一二六)
新谷尚未熟,旧谷今已无。
就贷一斗许,门外立踟蹰。
夫出教问妇,妇出遣问夫。
悭惜不救乏,财多为累愚。
J131	大有(一二七)
大有好笑事,略陈三五个。
张公富奢华,孟子贫坎轲。
只取侏儒饱,不怜方朔饿。
巴歌唱者多,白雪无人和。
J132	P14老翁(一二八)
老翁娶少妇,发白妇不耐。
老婆嫁少夫,面黄夫不爱。
老翁娶老婆,一一无弃背。
少妇嫁少夫,两两相怜态。
J132	雍容(一二九)
雍容美少年,博览诸经史。
尽号曰先生,皆称为学士。
未尝得官职,不解秉耒耜。
冬披破布衫,善是书误已。
J133	鸟语(一三0)
鸟语情不堪,其时卧草庵。
樱桃红烁烁,杨柳正毵毵。
旭日衔青嶂,睛云洗绿潭。
谁知出尘俗,驭上寒山南。
J134	昨日(一三一)
昨日何悠悠,场中可怜许。
上为桃李径,下作兰荪渚。
复有绮罗人,舍中翠毛羽。
相逢欲相唤,脉脉不能语。
J134	P14丈夫(一三一)
丈夫莫守困,无钱须经纪。
养得一¤牛,生得五犊子。
犊子又生儿,积数无穷已。
寄语陶朱公,富与君相似。
J135	之子(一三三)
之子何惶惶,卜居须自审。
南方瘅疠多,北地风霜甚。
荒陬不可居,毒川难可饮。
魂兮归去来,食我家园葚。
J136	昨夜(一三四)
昨夜梦还家,见如机中织。
驻梭如有思,擎梭似无力。
呼之回面视,况复不相识。
应是别多年,鬓毛非旧色。
J136	P13人生(一三五)
人生不满百,常怀千载忧。
自身病始可,又为子孙愁。
下视禾根下,上看桑树头。
秤槌落东海,到底始知休。
J137	P20世有(一三六)
世有一等流,悠悠似木头。
出语无知解,云我百不忧。
问道道不会,问佛佛不求。
子细推寻著,茫然一场愁。
J137	董郎(一三七)
董郎年少时,出入帝京里。
衫作嫩鹅黄,容仪画相似。
常骑踏雪马,拂拂红尘起。
观者满路旁,个是谁家子。
J138	个是(一三八)
个是谁家子,为人大被憎。
痴心常愤愤,肉眼醉懵懵。
见佛不礼佛,逢僧不施僧。
唯知打大脔,除此百无能。
J138	P19人以(一三九)
人以身为本,本以心为柄。
本在心莫邪,心邪丧本命。
未能免此殃,何言懒照镜。
不念金刚经,却令菩萨病。
J139	P23城北(一四0)
城北仲家翁,渠家多酒肉。
仲翁妇死时,吊客满堂屋。
仲翁自身亡,能无一人哭。
吃他杯脔者,何太冷心腹。
J139	P24下愚(一四一)
下愚读我诗,不解却嗤诮。
中庸读我诗,思量云甚要。
上贤读我诗,把著满面笑。
杨修见幼妇,一览便知妙。
J140	自有(一四二)
自的悭惜人,我非悭惜辈。
衣单为舞穿,酒尽缘歌啐。
当取一腹饱,莫令两脚累。
蓬蒿钻髑髅,此日君应悔。
J141	我行(一四三)
我行经古坟,泪尽嗟存没。
冢破压黄肠,棺穿露白骨。
欹斜有瓮瓶,¤拨无簪笏。
风至搅其中,灰尘乱9 9。
J142	夕阳(一四四)
夕阳下西山,草木光晔晔。
复有朦胧处,松萝相连接。
此中多伏虎,见我备迅鬣。
手中无寸刃,争不惧慑慑。
J142	P18出身(一四五)
出身既扰扰,世事非一状。
未能舍流俗,所以相追访。
昨吊徐五死,今送刘三葬。
日日不得间,为此心凄怆。
J143	有乐(一四六)
有乐且须乐,时哉不可失。
虽云一百年,岂满三万日。
寄世是须臾,论钱莫啾唧。
孝经末后章,委典陈情毕。
J144	独坐(一四七)
独坐常忽忽,情怀何悠悠。
山腰云漫漫,谷口风飕飕。
猿来树¤¤,鸟入林啾啾。
时催鬓飒飒,岁尽老惆惆。
J145	P20一人(一四八)
一人好头肚,六艺尽皆通。
南见驱向北,西逢趁向东。
长漂如泛萍,不息似飞蓬。
问是何等色,姓贫名曰穷。
J145	他贤(一四九)
他贤君即受,不贤君莫与。
君贤他见容,不贤他亦拒。
嘉善矜不能,仁徒方得所。
劝逐子张言,抛却卜商语。
J146	俗薄(一五0)
俗薄真成薄,人心个不同。
殷翁笑柳老,柳老笑殷翁。
何故两相笑,俱行险¤中。
装车竞¤¤,翻载各泷¤。
J147	P18是我(一五一)
是我有钱日,恒为汝货将。
汝今既饱暖,见我不分张。
须忆汝欲得,似我今承望。
有无更代事,劝汝熟思量。
J148	P23人生(一五二)
人生一百年,佛说十二部。
慈悲如野鹿,嗔忿似家狗。
家狗赶不去,野鹿常好走。
欲伏猕猴心,须听狮子吼。
J149	P15教汝(一五三)
教汝数般事,思量知我贤。
极贫忍卖屋,才富须买田。
空腹不得走,枕头须莫眠。
此言期众见,挂在日东边。
J149	寒山(一五四)
寒山多幽奇,登者皆怕慑。
月照水澄澄,风吹草猎猎。
凋梅雪作花,杌木云充叶。
触雨转鲜灵,非睛不可涉。
J150	P13有树(一五五)
有树先林生,计年逾一倍。
根遭陵谷变,叶被风霜改。
咸笑外凋零,不怜内文彩。
皮肤脱落尽,唯有真实在。
J151	P15寒山(一五六)
寒山有裸虫,身白而头黑。
手把两卷书,一道将一德
住不安釜灶,行不齑粮¤。
常持智慧剑,拟破烦恼贼。
J151	P14有人(一五七)
有人畏白首,不肯舍朱绂。
采药空求仙,根苗乱挑掘。
数年无效验,痴意嗔怫郁。
猎师披袈裟,无非汝使物。
J152	P15昔时(一五八)
昔时可可贫,今日最贫冻。
作事不谐和,触途成倥偬。
行泥屡脚屈,坐社频腹痛。
失却斑猫儿,老鼠围饭瓮。
J153	我见(一五九)
我见世间人,堂堂好仪相。
不报父母恩,方寸底模样。
欠负他人钱,蹄穿始惆怅。
个个惜妻儿,爷妇不供养。
兄弟似冤家,心中常怅怏。
忆惜少年时,求神愿成长。
今为不孝子,世间多此样。
买肉自家¤,抹嘴道我畅。
自逞说喽罗,聪明无益当。
牛头努目嗔,始觉时已乡。
择佛烧好香,拣僧归供养。
罗汉门前乞,趁却闲和尚。
不悟无为人,从来无相状。
封疏请名僧,衬钱两三样。
云光好法师,安角在头上。
汝无平等心,圣贤俱不降。
凡圣皆混然,劝君休取相。
我法妙难思,天龙尽回向。
J156	我今(一六0)
我今稽首礼,无上法中王。
慈悲大喜舍,名称满十方。
众生作依怙,智慧身金刚。
顶礼无所著。我师大法王。
J157	P15可贵(一六一)
可贵天然物,独立无伴侣。
觅他不可见,出入无门户。
促之在方寸,延之一切处。
你若不信受,相逢不相遇。
J157	P16余家(一六二)
余家有一窟,窟中无一物。
净洁空堂堂,光华明日月。
蔬食养微躯,布裘遮幻质。
任你千圣现,我有天真佛。
J158	P23男儿(一六三)
男儿大丈夫,作事莫莽卤。
劲挺铁石心,直取菩提路。
邪路不用行,行之枉辛苦。
不要求佛果,识取心王主。
J159	P25粤自(一六四)
粤自居寒山,曾经几万载。
任运¤林泉,栖迟观自在。
岩中人不到,白云常¤¤。
细草作卧褥,青天为被盖。
快活枕石头,天地任变改。
J159	可重(一六五)
可重是寒山,白云常自闲。
猿啼畅道内,虎啸出人间。
独步石可履,孤吟藤好攀。
松风清飒飒,鸟语声¤¤。
J160	P25闲自(一六六)
闲自访高僧,烟山万万层。
师亲指归路,月挂一轮灯。
J160	P25闲游(一六七)
闲游华顶上,天朗昼光辉。
四顾晴空里,白云同鹤飞。
J160	P14世有(一六八)
世有多事人,广学诸知见。
不识本真性,与道转悬运。
若能明实相,岂用陈虚愿。
一念了自心,开佛之知见。
J161	P30寒山(一六九)
寒山有一宅,宅中无栏隔。
六门左右通,堂中见天碧。
房房虚索索,东壁打西壁。
其中一物无,免被人来借。
寒到烧软火,饥来煮菜吃。
不学田舍翁,广置田庄宅。
尽作地狱业,一入何曾极。
好好善思量,思量如轨则。
J162	P33侬家(一七0)
侬家暂下山,入到城隍里。
逢见一群女,端正容貌美。
头戴蜀样花,胭脂涂粉腻。
金钏镂银朵,罗衣绯红紫。
朱颜类神仙,香带氤氲气。
时人皆顾眄,痴爱染心意。
谓言世无双,魂影随他去。
狗咬枯骨头,虚自舐唇齿。
不解近思量,与畜何曾异。
今成白发婆,老陋若精魅。
无始由狗心,不超解脱地。
J163	一自(一七一)
一自遁寒山,养命餐山里。
生平何所忧,此世随缘过。
日月如逝川,光阴石中火。
任你天地移,我畅岩中坐。
J164	我见(一七二)
我见世间人,茫茫走路尘。
不知此中事,将何为去津。
荣华能几日,眷属片时亲。
纵有千斤金,不如林下贫。
J164	P31自闻(一七三)
自闻梁朝日,四依诸贤士。
宝志万回师,四仙傅大士。
显扬一代教,作持如来使。
建造僧伽蓝,信心归佛理。
虽乃得如斯,有为多患累,
与道殊悬远,拆西补东尔。
不达无为功,损多益少矣。
有声而无形,至今何处是。
J166	吁嗟(一七四)
吁嗟贫复病,为人绝友亲。
瓮里长无饭,甑中屡生尘。
蓬庵不免雨,漏榻劣容身。
莫怪今憔悴,多愁定损人。
J167	养女(一七五)
养女畏太多,已生须训诱。
捺头遣小心,鞭背令缄口。
未解乘机杼,那堪事箕帚。
张婆语驴驹,汝大不如母。
J168	秉志(一七六)
秉志不可卷,须知我匪席。
浪造山林中,独卧盘陀石。
辩士来劝余,速令受金璧。
凿墙植蓬蒿,若此非有益。
J168	以我(一七七)
以我栖迟处,幽深难可论。
无风萝自动,不雾竹长昏。
涧水缘谁咽,山云忽自屯。
午时庵内坐,始觉日头暾。
J169	忆昔(一七八)
忆昔遇逢处,人间逐胜游。
乐山登万仞,爱水泛千舟。
送客琶琵谷,携琴鹦鹉洲。
焉如松树下,抱膝冷飕飕。
J170	P10报汝(一七九)
报汝修道者,进求虚劳神。
人有精灵物,无字复无文。
呼时历历应,隐虚不居存。
叮咛善保护,勿令有点痕。
J170	去年(一八0)
去年春鸟鸣,此时思弟兄。
今年秋菊烂,此时思发生。
渌水千场咽,黄云四面平,
哀哉百年内,肠断忆咸京。
J171	P25多少(一八一)
多少天台人,不识寒山子。
莫知真意度,唤作间言语。
J171	P37一住(一八二)
一住寒山万事休,更无杂念挂心头。
间于石壁题诗句,任运还同不系舟。
J171	可惜(一八三)
可惜百年屋,左倒右复倾。
墙壁分散尽,木植乱差横。
砖瓦片片落,朽烂不堪停。
狂风吹幕榻,再坚卒难成。
J172	精神(一八四)
精神殊爽爽,形貌极堂堂。
能射穿七札,读书览五行。
经眠虎头枕,昔坐象牙床。
若无阿堵物,不啻冷如霜。
J173	笑我(一八五)
笑我田舍儿,头颊底絷涩。
巾子未曾高,腰带长时急。
非是不及时,无钱趁不及。
一日有钱财,浮图顶上立。
J173	买肉(一八六)
买肉血活活,买鱼跳鲅鲅。
君身招罪累,妻子成快活。
才死渠便嫁,他人谁敢遏。
一朝如破床,两个当头脱。
J174	客难(一八七)
客难寒山子,君诗无道理。
吾观乎古人,贫贱不为耻。
应之笑此言,谈何疏阔矣。
愿君似今日,钱是急事尔。
J174	P16从生(一八八)
从生不往来,至死无仁义。
言既有枝叶,心怀更险¤。
若其开小道,缘此生大伪。
诈说造云梯,削之成棘刺。
J175	P16一瓶(一八九)
一瓶铸金成,一瓶埏泥出。
二瓶任君看,那个瓶牢实。
欲知瓶有二,须知业非一。
将此验生因,修行在今日。
J176	摧残(一九0)
推残荒草庐,其中烟火蔚。
借问群小儿,生来凡几日。
门外有三车,迎之不肯出。
饱食腹膨¤,个是痴顽物。
J177	有身(一九一)
有身与无身,是我复非我。
如此审思量,迁延倚岩坐。
足间青草生,顶上红尘堕。
已见俗中人,灵床施酒果。
J177	昨见(一九二)
昨见河边树,推残不可论,
二三余干在,千万斧刀痕。
霜凋萎疏叶,波冲枯朽根。
生处当如此,何用怨乾坤。
J178	余见(一九三)
余见僧繇性希奇,巧妙间生梁朝时。
道子飘然为殊特,二公善绘手毫挥。
逞画图真意气异,龙行鬼走神巍巍。
饶貌虚空写尘迹,无因画得志公师。
J179	久住(一九四)
久住寒山凡几秋,独吟歌曲绝无忧。
蓬扉不掩常幽寂,泉涌甘浆长自流。
石室地炉砂鼎沸,松黄柏敬乳香瓯。
饥餐一料伽陀药,心地调和倚石头。
J180	丹丘(一九五)
丹丘迥耸与云齐,空里五峰遥望低。
雁塔高排出青嶂,禅林古殿入虹霓。
风摇松叶赤城秀,雾吐中岩仙路迷。
碧落千山万仞现,藤萝相接次连溪。
J181	P37千生(一九六)
千生万死何时已,生死来去转迷情。
不识心中无价宝,恰似盲驴信脚行。
J182	老病(一九七)
老病残年百有余,面黄头白好山居。
布袭拥质随缘过,岂羡人间巧样模。
心神用尽为名利,百种贪婪进已躯。
浮生幻化如灯烬,冢内埋身是有无。
J183	P36世间(一九八)
世间何事最堪嗟,尽是三途造罪¤。
不学白云岩下客,一条寒衲是生涯。
秋到任他林叶落,春来从你树开花。
三界横眠无一事,明月清风是吾家。
J184	昔年(一九九)
昔年曾到大海游,为采摩尼誓恳求。
直到龙宫深密处,金关锁断主神愁。
龙王守护安耳里,剑客星挥无处搜。
贾客却归门内去,明珠元在我心头。
J184	P36众星(二00)
众星罗列夜深明,岩点孤烛月未沉。
圆满光华不磨莹,持在青天是我心。
J185	P37千年(二0一)
千年石上古人踪,万丈岩前一点空。
明月照时常皎洁,为劳寻讨问西东。
J185	P37寒山(二0二)
寒山顶上月轮孤,照见晴空一物无。
可贵天然无价宝,埋在五阴溺身躯。
J186	P37我向(二0三)
我向前溪照碧流,或向岩边坐盘石。
心似孤云无所依,悠悠世事何须觅。
J186	P36我家(二0四)
我家本住在寒山,石岩栖息离烦缘。
泯时万象无痕迹,舒处周流遍大千。
光影腾辉照心地,无有一法当现前。
方知摩尼一颗珠,解用无方处处圆。
J187	世人(二0五)
世人何事可吁嗟,苦乐交煎勿底涯。
生死往来多少劫,东西南北是谁家。
张王李赵权时姓,六道三途事似麻。
只为主人不了绝,遂招迁谢逐迷邪。
J188	P36余家(二0六)
余家本住在天台,云路烟深绝客来。
千仞岩峦深可¤,万重溪涧石楼台。
桦巾木屐沿流步,布裘藜杖绕山回。
自觉浮生幻化事,逍遥快乐实奇哉。
J189	P24怜底(二0七)
怜底众生病,餐尝略不厌。
蒸豚¤蒜酱,炙鸭点椒盐。
去骨鲜鱼脍,兼皮熟肉脸。
不知他命苦,只取自家甜。
J190	读书(二0八)
读书岂免死,读书岂免贫。
何以好识字,识字胜他人。
丈夫不识字,无处可安身。
黄连¤蒜酱,忘计是苦辛。
J190	我见(二0九)
我见谩人汉,如篮盛水走。
一气将归家,篮里何曾有。
我见被人谩,一似园中韭。
日日被刀伤,天生还自有。
J191	P16不见(二一0)
不见朝垂露,日烁自消除。
人身亦如此,阎浮是寄居。
慎莫因循过,且令三毒祛。
菩提即烦恼,尽令无有余。
J192	P9水清(二一一)
水清澄澄莹,彻底自然见。
心中无一事,万境不能转。
心既不妄起,永劫无改变。
若能如是知,是知无背面。
J192	P39自从(二一二)
自从到此天台境,经今早巳几冬春。
山水不移人自老,见却多少后生人。
J193	说食(二一三)
说食终不饱,说衣不免寒。
吃饱须是饭,著衣方免寒。
不解审思量,只道求佛难。
回心即是佛,莫向外头看。
J193	P21可畏(二一四)
可畏轮回苦,往复似翻尘。
蚁巡还未息,六道乱纷纷。
改头换面孔,不离旧时人。
速了黑暗狱,无令心性昏。
J194	P21可畏(二一五)
可畏三界轮,念念未曾息。
才始似出头,又却遭沉溺。
假使非非想,盖缘多福力。
争似识真源,一得即永得。
J194	昨日(二一六)
昨日游峰顶,下窥千尺崖。
临危一株树,风摆两枝开。
雨漂即零落,日晒作尘埃。
嗟见此茂秀,今为一聚灰。
J195	P21自古(二一七)
自古多少圣,叮咛教自信。
人根性不等,高下有利钝。
真佛不肯认,置力枉受困。
不知清静心,便是法王印。
J196	我闻(二一八)
我闻天台山,山中有琪树。
永言欲攀之,莫晓石桥路。
缓此生悲叹,幸居将已暮。
今日观镜中,飒飒鬓垂素。
J196	养子(二一九)
养子不经师,不及都亭鼠。
何曾见好人,岂闻长者语。
为梁在熏莸,应须择朋侣。
五月贩鲜鱼,莫教人笑汝。
J197	徒闭(二二0)
徒闭蓬门坐,频经石火迁。
唯闻人作鬼,不见鹤成仙,
念此那堪说,随缘须自怜。
回瞻郊郭外,古墓犁为田。
J198	P22时人(二二一)
时人见寒山,各谓是风颠。
貌不起人目,身唯布裘缠。
我语他不会,他语我不言。
为报往来者,可来向寒山。
J198	自在(二二二)
自在白云闲,从来非买山。
下危须策杖,上险捉藤攀。
涧底松常翠,溪边石自斑。
友朋虽阻绝,春至鸟¤¤。
J199	我在(二二三)
我在村中住,众推无比方。
昨日到城下,仍被狗形相。
或嫌裤太窄,或说衫少长。
撑却鹞子眼,雀儿舞堂堂。
J199	死生(二二四)
死生元有命,富贵本由天。
此是古人语,吾今非谬传。
聪明好短命,痴¤却长年。
钝物丰财宝,惺惺汉无钱。
J200	P16国以(二二五)
国以人为本,犹如树困地。
地厚树扶疏,地薄树¤¤。
不得露其根,枝枯子先堕。
决陂以取鱼,是求一期利。
J200	P22众生(二二六)
众生不可说,何意许颠邪。
面上两恶鸟,心中三毒蛇。
是渠作障碍,使你事烦拿。
攀手高弹指,南无佛陀耶。
J201	P10自乐(二二七)
自乐平生道,烟梦石洞间。
野性多放旷,长伴白云间。
有路不通世,无心孰可攀。
石床孤夜坐,圆月上寒山。
J202	P15大海(二二八)
大海水无边,鱼龙万万千。
递互相食啖,冗冗痴肉团。
为心不了绝,妄想起如烟。
性月澄澄朗,廓尔照无边。
J202	自见(二二九)
自见天台顶,孤高出众群。
风摆松竹韵,月现海潮频。
下望山青际,谈玄有白云。
野情便山水,本志慕道伦。
J203	P22三五(二三0)
三五痴后生,作事不真实。
未读十卷书,强把雌黄笔。
将他儒行篇,唤作贼盗律。
脱体似¤虫,咬破他书帙。
J203	P32心高(二三一)
心高如山岳,人我不伏人。
解讲围陀典,能谈三教文。
心中无惭愧,破戒违律文。
自言上人法,称为第一人。
愚者皆赞叹,智者抚掌笑。
阳焰虚空花,岂得免生老。
不如百不解,静坐绝忧恼。
J205	如许(二三二)
如许多宝贝,海中乘坏舸。
前头失却桅,后头又无柁。
宛转任风吹,高低随浪簸。
如何得到岸,努力莫端坐。
J205	P32我见(二三三)
我见凡愚人,多畜资财谷。
饮酒食生命,谓言我富足。
莫知地狱深,唯求上天福。
罪业如毗富,岂得免灾毒。
财主突然死,争共当头哭。
供僧读疏文,空是鬼神禄。
福田一个无,虚设一群秃。
不如早觉悟,莫作黑暗狱。
狂风不动树,心真无罪福。
寄语兀兀人,叮咛再三读。
J206	劝你(二三四)
劝你三界子,莫作勿道理。
理短被他欺,理长不奈你。
世间浊滥人。恰似鼠黏子。
不见无事人,独脱无能比。
早须返本源,三界任缘起。
清净入如流,莫饮无明水。
J207	P35三界(二三五)
三界人蠢蠢,六道人茫茫。
贪财爱淫欲,心恶若豺狼。
地狱如箭射,极苦若为当。
兀兀过朝夕,都不别贤良。
好恶总不识,犹如猪及羊。
共语如木石,嫉妒似颠狂。
不自见已过,如猪在圈卧。
不知自偿债,却笑午牵摩。
J208	人生(二三六)
人生在尘蒙,欲似盆中虫。
终日行绕绕,不离其盆中。
神仙不可得,烦恼计无穷,
岁月如流水,须臾作老翁。
J209	P28寒山(二三七)
寒山出此语,复似颠狂汉。
有事对面说,所以足人怨。
心真出语直,直心无背面。
临死度奈何,谁是喽罗汉
冥冥泉台路,被业相拘绊。
J210	我见(二三八)
我见多知汉,终日用心神。
岐路逞喽罗,欺谩一切人。
唯作地狱滓,不修正直因。
忽然无常至,定知乱纷纷。
J210	P24寄语(二三九)
寄语诸仁者,复以何为怀。
达道见自性,自性即如来。
天真元是足,修证转差回。
弃本却逐末,只守一场呆。
J211	P18世有(二四0)
世有一般人,不恶又不善。
不识主人公,随客处处转。
因循过过光,浑是痴肉脔,
虽有一灵台,如同客作汉。
J212	P19常闻(二四一)
常闻释迦佛,先受然灯记。
然灯与释迦,只论前后智,
前后礼非殊,异中无有异。
一佛一切佛,心是如来地。
J213	常闻(二四二)
常闻国大臣,朱紫簪缨禄。
富贵千百般,贪荣不如辱。
奴马满宅舍,金银盈帑屋。
痴福暂进扶,埋头作地狱。
忽死万事休,男女当头哭。
不知有祸殃,前路何疾速。
家破冷飕飕,食无一粒粟。
冻饿苦凄凄,良田不觉触。
J213	P30上人(二四三)
上人心猛利,一闻便知妙。
中流心清净,审思云甚要。
下士钝暗痴,顽皮最难裂。
直得血淋漓,始知自摧灭。
看取开眼贼,闹市集人决。
死尸弃如尘,此时向谁说。
男女在丈夫,一刀两段截,
人面禽兽心,造作何时歇。
J215	P34我有(二四四)
我有六兄弟,就中一个恶。
打伊又不得,骂伊又不著。
处处无奈何,耽死好淫杀。
见好埋头爱,贪心过罗刹。
阿爷恶见伊,阿娘嫌不悦。
昨被我捉得,恶骂恣情掣。
趁向无人处,一一向伊说。
汝今须改行,覆车须改辙。
若也不信受,共汝恶合杀。
汝受我调伏,我共汝觅活。
从此尽和同,如今遇菩萨。
学业攻炉治,炼尽三山铁。
至今静恬恬,众人皆赞说。
J216	P26昔日(二四五)
昔日极贫苦,夜夜数他宝。
今日审思量,自家须营造。
掘得一宝藏,纯是水晶珠。
大有碧眼胡,密拟买将去。
余即报渠言,此珠无价数。
J217	P26一生(二四六)
一生慵懒作,憎重只便轻。
他家学事业,余背一卷经,
无心装¤轴,来去省人擎。
应病则说药,方便度众生。
但自心无事,何处不惺惺。
J217	P27我见(二四七)
我见出家人,不习出家学。
欲知真出家,心净无绳索。
澄澄绝玄妙,如如无倚托,
三界任纵横,四生不可泊。
无为无事人,逍遥实快乐。
J218	P33昨到(二四八)
昨到云霞观,忽见仙尊士。
星冠月帔横,尽云居山水。
余问神仙术,云道若为比。
谓言灵无上,妙药心神秘。
守死待鹤来,皆道乘鱼去。
余仍返穷之,推寻勿道理。
但看箭射空,须臾还坠地。
饶你得仙人,恰似守尸鬼。
心月自精明,万象何能比。
欲知仙丹术,身内元神是。
莫学黄巾公,握愚自守痴。
J220	P21余乡(二四九)
余乡有一宅,其宅无正主。
地主一寸草,水垂一滴露。
火烧六个贼,风吹墨云雨。
子细寻本人,布裹真珠尔。
J221	P18传语(二五0)
传语诸公子,听说石齐奴。
童仆八百人,水碓三十区。
舍下养鱼鸟,楼上吹笙竽。
伸头临白刃,痴心为绿珠。
J222	何以(二五一)
何以长惆怅,人生似朝菌。
那堪数十年,亲旧凋落尽。
以此思自哀,哀情不可忍。
奈何当奈何,托体归山隐。
J222	褴缕(二五二)
褴缕关前业,莫诃今日身。
若言由冢墓,个是极痴人。
到头君作鬼,岂令男女贫。
皎然易解事,作么无精神。
J223	P19我见(二五三)
我见黄河水,凡经几度清。
水流如急箭,人世若浮萍。
痴属根本业,无明烦恼坑。
轮回几许劫,只为造迹盲。
J224	P18二仪(二五四)
二仪既开辟,人乃居其中。
迷汝即吐雾,醒汝即吹风。
借汝即富贵,夺汝即贫穷。
碌碌群汉子,万事由天公。
J224	余劝(二五五)
余劝诸稚子,急离火宅中。
三车在门外,载你免飘蓬。
露地四衢坐,当天万事空。
十方无上下,来去任西东。
若得个中意,纵横处处通。
J226	P17可叹(二五六)
可叹浮生人,悠悠何日了。
朝朝无间时,年年不觉老。
总为求衣食,令心生烦恼。
扰扰百千年,去来三恶道。
J226	P11时人(二五七)
时人寻云路,云路杳无踪。
山高多险峻,涧阔少玲珑。
碧嶂前兼后,白云西复东。
欲知云路处,云路在虚空。
J227	寒山(二五八)
寒山栖隐处,绝得杂人过。
时逢林内鸟,相共唱山歌。
瑞草联溪谷,老松枕嵯峨。
可观无事客,憩歇在岩阿。
J227	P19五岳(二五九)
五岳俱成粉,须弥一寸山。
大海一滴水,吸入其心田。
生长菩提子,遍盖天中天。
语汝慕道者,慎莫绕十缠。
J228	P19无衣(二六0)
无衣自访觅,莫共狐谋裘。
无食自采取,莫共羊谋羞。
借皮兼借肉,怀叹复怀愁。
皆缘义所失,衣食常不周。
J229	P26自羡(二六一)
自羡山间乐,逍遥无何托。
逐日养残躯,间思无所作。
时披古佛书,往往登石阁。
下窥千尺崖,上有云¤礴。
寒月冷飕飕,身似狐飞鹤。
J229	P30我见(二六二)
我见转轮王,千子常围绕。
十善化四天,庄严多七宝。
七宝镇随身,庄严甚妙好。
一朝福极尽,犹若栖芦鸟。
还作牛领虫,六趣受业道。
况复诸凡夫,无常岂长保。
生死如旋火,轮回似麻稻。
不解早觉悟,为人枉虚老。
J231	平野(二六三)
平野水宽阔,丹丘连四明。
仙都最高秀,群峰耸翠屏。
远远望何极,¤¤势相迎。
独标海隅外,处处播嘉名。
J232	可贵(二六四)
可贵一名山,七宝何能比。
松月飕飕冷,云霞片片起。
¤匝几重山,回还多少里。
溪涧静澄澄,快活无穷已。
J232	我见(二六五)
我见世间人,生而还复死。
昨朝犹二八,装气胸禁士。
如今七十过,力困形憔悴。
恰似春日花,朝开夜落尔。
J233	迥耸(二六六)
迥耸霄汉外,云里路¤¤。
爆布千丈流,如铺练一条。
下有栖心窟,横安定命桥。
雄雄镇世界,天台名独超。
J233	盘陀(二六七)
盘陀石上坐,溪涧冷凄凄。
静玩偏嘉丽,虚岩蒙雾迷。
怡然憩歇处,日斜树影低。
我自观心地。莲花出淤泥。
J234	隐士(二六八)
隐士遁人间,多向山中眠。
青萝疏麓麓,碧涧响联联。
腾腾且安乐,悠悠自清闲。
免有染世事,心静如白莲。
J234	寄语(二六九)
寄语食肉汉,食时无逗留。
今生过去种,未来今日修。
只取今日美,不畏来生忧。
老鼠入饭瓮,虽饱难出头。
J235	自从(二七0)
自从出家后,渐得养生趣。
伸缩四肢全,勤听六根具。
褐衣随春冬。粝食供朝幕。
今日恳恳修,愿与佛相遇。
J236	P24五言(二七一)
五言五百篇,七字七十九。
三字二十一,都来六百首。
一例书岩石,自夸云好手。
若能会我诗,真是如来母。
J236	P17世事(二七二)
世事何悠悠,贪生未肯休。
研尽大地石,何时得歇头。
四时¤变易,八节急如流。
为报火宅主,露地骑白牛。
J237	P20可笑(二七三)
可笑五阴窟,四蛇同共居。
黑暗无明烛,三毒递相驱。
伴党六个贼,劫掠法财珠。
斩却魔军辈,安泰湛如苏。
J238	常闻(二七四)
常闻汉武帝,爰及秦始皇。
俱好神仙术,延年竟不长。
金台既摧折,沙丘遂灭亡。
茂陵与骊岳,今日草茫茫。
J240	忆得(二七五)
忆得二十年,徐步国清归。
国清寺中人,尽道寒山痴。
痴人何用疑,疑不解寻思。
我尚自不识,是伊争得知。
低头不用问,问得复何为。
有人来骂我,分明了了知。
虽然不应对,却是得便宜。
J240	P28语你(二七六)
语你出家辈,何名为出家。
奢华求养活,继缀族姓家。
美舌甜唇嘴,谄曲心钩加。
终日礼道场,持经置功课。
炉烧神佛香,打钟高声和。
六时学客春,昼夜不得卧。
只为爱钱财,心中不脱洒。
见他高道人,却嫌诽谤骂。
驴屎此麝香,苦哉佛陀耶。
J242	P29又见(二七七)
又见出家儿,有力及无力。
上上高节者,鬼神钦道德
君王分辇坐,诸候拜迎逆。
堪为世福田,世人须保惜。
下下低愚者,作现多求觅。
浊滥即可知,愚痴爱财色。
著却福田衣,种田讨衣食。
作债税牛犁,为争不忠直。
朝朝行弊恶,往往痛臀脊。
不解善思量,地狱苦无极。
一朝著病缠,三年卧床席。
亦有真佛性,翻作无明贼。
南无佛陀耶,远远求弥勒。
J243	P9寒岩(二七八)
寒岩深复好,无人行此道。
白云高岫间,青嶂孤¤啸。
我更何所亲,畅志自宜老。
形容寒暑迁,心珠甚可保。
J244	P9岩前(二七九)
岩前独静坐,圆月当天耀。
万象影现中,一轮本无照。
廓然神自清,含虚洞玄妙。
因指见其月,月是心枢要。
J245	P17本志(二八0)
本志慕道伦,道伦常获亲。
时逢社源客,每接话禅宾。
谈玄明月夜,探理日临晨。
万机俱泯迹,方识本来人。
J245	元非(二八一)
元非隐逸士,自号山林人。
仕鲁蒙帻帛,且爱裹疏巾。
道有巢许操,耻为尧舜臣。
猕猴罩帽子,学人避风尘。
J246	自古(二八二)
自古诸哲人,不见有长存。
生而还复死,尽变作灰尘。
积骨如毗富,别泪成海津。
唯有空名在,岂免生死轮。
J246	今日(二八三)
今日岩前坐,坐久烟云收。
一道清溪冷,千寻碧嶂头。
白云朝影静,明月夜光浮。
身上无尘垢,心中那更忧。
J247	千云(二八四)
千云万水间,中有一闲士。
白日游青山,夜归岩下睡。
悠尔过春秋,寂然无尘累。
快哉何所依,静若秋江水。
J247	P22劝你(二八五)
劝你休去来,莫恼他阎老。
失脚入三途,粉骨遭千捣。
长为地狱人,永隔今生道。
勉你信余言,识取衣中宝。
J247	世间(二八六)
世间一等流,诚堪与人笑。
出家弊已身,诳俗将为道。
虽著离尘衣,衣中多养蚤。
不知归去来,识取心王好。
J248	P14高高(二八七)
高高峰顶上,四顾极无边。
独坐无人知,孤月照寒泉。
泉中且无月,月自在青天。
吟此一曲歌,歌中不是禅。
J248	P22有个(二八八)
有个王秀才,笑我诗多失。
云不识蜂腰,仍不会鹤膝。
平侧不解压,凡言取次出。
我笑你作诗,如盲徒咏日。
J249	我住(二八九)
我住在村乡,无爷亦无娘,
无名无姓第,人唤作张王。
并无人教我,贫贱也寻常,
自怜心的实,坚固等金刚。
J250	P21寒山(二九0)
寒山出此语,此语无人信。
蜜甜足人尝,黄蘖苦难吞。
顺情生喜悦,逆意多嗔恨。
但看木傀儡,弄了一场困。
J250	P27我见(二九一)
我见人转经,依他言语会。
口转心不转,心口相违背。
心真无委曲,不作诸缠盖。
但且自省躬,莫觅他替代。
可中作得主,是知无内外。
J251	寒山(二九二)
寒山唯白云,寂寂绝埃尘。
草座山家有,孤灯明月轮。
石林临碧沼,虎鹿每为邻。
自羡幽居乐,长为象外人。
J252	P20鹿生(二九三)
鹿生深林中,饮水而食草。
伸脚树下眠,可怜无烦恼。
系之在华堂,¤¤极肥好。
终日不肯尝,形容转枯槁。
J252	花上(二九四)
花上黄莺子,关关声可怜。
美人颜似玉,对此弄鸣弦。
玩之能不足,眷恋在龆年。
花飞鸟亦菜,洒泪秋风前。
J253	栖迟(二九五)
栖迟寒岩下,偏讶最幽奇。
携篮采山茹,挈笼摘果归。
蔬斋敷茅坐,啜啄食紫芝。
清沼濯瓢钵,杂和煮稠稀。
当阳拥裘坐,闲读古人诗。
J253	P17昔日(二九六)
昔日经行处,今复七十年。
故人无来往,埋在古冢间。
余今头已白,犹守片云山。
为报后来子,何不读古言。
J254	欲向(二九七)
欲向东岩去,于今无量年。
昨来攀葛上,半路困风烟。
径窄衣难进,苔粘履不前。
住兹丹桂下,且枕白云眠。
J254	P17我见(二九八)
我见利智人,观者便知意。
不假寻文字,直入如来地。
心不逐诸缘,意根不妄起。
心意不生时,内外无余事。
J255	P25身著(二九九)
身著空花衣,足蹑龟毛履,
手把兔角弓,拟射无明鬼。
J256	君看(三00)
君看叶里花,能得几时好。
今日畏人攀,明朝待谁扫。
可怜娇艳情,年多转成老。
将世比于花,红颜岂长保。
J256	画栋(三0一)
画栋非吾宅,青林是我家。
一生俄尔过,万事莫言赊。
济渡不造筏,漂沦为采花。
善根今未种,何日见生芽。
J257	出生(三0二)
出生三十年,尝游千万里。
行江青草合,入塞红尘起。
炼药空求仙,读书兼咏史。
今日归寒山,枕流兼洗耳。
J257	P31寒山(三0三)
寒山无漏岩,其岩甚济要。
八风吹不动,万古人传妙。
寂寂好安居,空空离讥诮。
孤月夜长明,圆日常来照。
虎邱兼虎溪,不用相呼召。
世间有王傅,莫把同周邵。
我自¤寒岩,快活长歌笑。
J259	P31沙门(三0四)
沙门不持戒,道士不服药。
自古多少贤,尽在青山脚。
J259	有人(三0五)
有人笑我诗,我诗合典雅。
不烦郑氏笺,岂用毛公解。
不恨会人稀,只为知音寡。
若遣趁宫商,余病莫能罢。
忽遇明眼人,即自流天下。
J260 寒山(三0六)
寒山道,无人到。
若能行,称十号。
有蝉鸣,无鸦噪。
黄叶落,白云扫。
石磊磊,山奥奥。
我独居,名善导。
子细看,何相好。
J261 寒山(三0七)
寒山寒,冰锁石。
藏山青,现雪白。
日出照,一时释。
从兹暖,养老客。
J262 P38我居(三0八)
我居山,勿人识。
白云中,常寂寂。
J262 P38寒山(三0九0
寒山深,称我心。
纯白石,勿黄金。
泉声响,抚伯琴。
有子期,辨此音。
J262 P38重岩(三一0)
重岩中,足清风。
扇不摇,凉风通。
明月照,白云笼。
独自坐,一老翁。
J263 P38寒山(三一一)
寒山子,长如是。
独自居,不生死。


            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
