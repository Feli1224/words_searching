录自《百喻经今译》，北京：中华书局，1993年9月第1版，周绍良译注。叶向阳1995年4月录入。 E-mail: guorui@pku.edu.cn 注：文中“●”为BIG-5所缺之字。 百喻经 尊者僧伽斯那著 萧齐天竺三藏求那毗地译 

目录 

§0 引言 

§1 愚人食盐喻 
§2 愚人集牛乳喻 
§3 以梨打头破喻 
§4 妇诈称死喻 
§5 渴见水喻 
§6 子死欲停置家中喻 
§7 认人为兄喻 
§8 山羌偷官库衣喻 
§9 叹父德行喻 
§10 三重楼喻 
§11 婆罗门杀子喻 
§12 煮黑石蜜浆喻 
§13 说人喜□喻 
§14 杀商主祀天喻 
§15 医与王女药令卒长大喻 
§16 灌甘蔗喻 
§17 债半钱喻 
§18 就楼磨刀喻 
§19 乘船失●[金于]喻 
§20 人说王纵暴喻 
§21 妇女欲更求子喻 
§22 入海取沉水喻 
§23 贼偷锦绣用裹□褐喻 
§24 种熬胡麻子喻 
§25 水火喻 
§26 人效王眼●[目闰]喻 
§27 治鞭疮喻 
§28 为妇贸鼻喻 
§29 贫人烧粗褐衣喻 
§30 牧羊人喻 
§31 雇倩瓦师喻 
§32 估客偷金喻 
§33 斫树取果喻 
§34 送美水喻 
§35 宝箧镜喻 
§36 破五通仙眼喻 
§37 杀群牛喻 
§38 饮木桶水喻 
§39 见他人涂舍喻 
§40 治秃喻 
§41 毗舍□鬼喻 
§42 估客驼死喻 
§43 磨大石喻 
§44 欲食半饼喻 
§45 奴守门喻 
§46 偷□牛喻 
§47 贫人能作鸳鸯鸣喻 
§48 野干为折树枝所打喻 
§49 小儿争分别毛喻 
§50 医治脊偻喻 
§51 五人买婢共使作喻 
§52 伎儿作乐喻 
§53 师患脚付二弟子喻 
§54 蛇头尾共争在前喻 
§55 愿为王剃须喻 
§56 索无物喻 
§57 蹋长者口喻 
§58 二子分财喻 
§59 观作瓶喻 
§60 见水底金影喻 
§61 梵天弟子造物因喻 
§62 病人食雉肉喻 
§63 伎儿著戏罗刹服共相惊怖喻 
§65 五百欢喜丸喻 
§66 口诵乘船法而不解用喻 
§67 夫妇食饼共为要喻 
§68 共相怨害喻 
§69 效其祖先急速食喻 
§70 □庵婆罗果喻 
§71 为二妇故丧其两目喻 
§72 □米决口喻 
§73 诈言马死喻 
§74 出家凡夫贪利养喻 
§75 驼□俱失喻 
§76 田夫思王女喻 
§77 □驴乳喻 
§78 与儿期早行喻 
§79 为王负机喻 
§80 倒灌喻 
§81 为熊所□喻 
§82 比种田喻 
§83 猕猴喻 
§84 月蚀打狗喻 
§85 妇女患眼痛喻 
§86 父取儿耳□喻 
§87 劫盗分财喻 
§88 猕猴把豆喻 
§89 得金鼠狼喻 
§90 地得金钱喻 
§91 贫人欲与富者等财物喻 
§92 小儿得欢喜丸喻 
§93 老母捉熊喻 
§94 摩尼水窦喻 
§95 二鸽喻 
§96 诈称眼盲喻 
§97 为恶贼所劫失●[叠毛]喻 
§98 小儿得大龟喻 百喻经 尊者僧伽斯那著 萧齐天竺三藏求那毗地译 
§0 引言 闻如是：一时佛住王舍城，在鹊封竹园，与诸大比丘、菩萨摩诃萨及诸八部三万六千人俱。 是时会中有异学梵志五百人俱，从座而起，白佛言“吾闻佛道洪深，无能及者，故来归问。唯愿说之。” 佛言：“善在！” 问曰：“天下为有为无？” 答曰：“亦有亦无。” 梵志曰：“如今有者，云何言无？如今无者，云何言有？” 答曰：“生者言有，死者言无。故说‘或有或无’。” 问曰：“人从何生？” 答曰：“人从谷而生。” 问曰：“五谷从何而生？” 答曰：“五谷从四大火风而生。” 问曰：“四大火风从何而生？” 答曰：“四大火风从空而生。” 问曰：“空从何生？” 答曰：“从无所有生。” 问曰：“无所有从何而生？” 答曰：“从自然生。” 问曰：“自然从何而生？” 答曰：“从泥洹而生。” 问曰：“泥洹从何而生？” 佛曰：“汝今问事何以尔深？泥洹者是不生不死法。” 问曰：“佛泥洹未？” 答曰：“我未泥洹。” “若未泥洹，云何得知泥洹常乐？” 佛言：“我今问汝，天下众生为苦为乐？” 答曰：“众生甚苦。” 佛言：“云何名苦？” 答曰：“我见众生死时，苦痛难忍，故知死苦。” 佛言：“汝今不死，亦知死苦；我见十方诸佛不生不死，故知泥洹常乐。” 五百梵志心开意解，求受五戒，悟须陀洹果，复坐如故。 佛言：“汝等善听，今为汝广说众喻。” 
§1 愚人食盐喻 昔有愚人，至于他家，主人与食，嫌淡无味。主人闻已，更为益盐。 既得盐美，便自念言：“所以美者，缘有盐故。少有尚可，况复多也？” 愚人无智，便空食盐。食已口爽，返为其患。 譬彼外道，闻节饮食可以得道，即便断食。或经七日，或十五日，徒自困饿，无益於道。 如彼愚人，以盐美故，而空食之，至令口爽，此亦复尔。 
§2 愚人集牛乳喻 昔有愚人，将会宾客，欲集牛乳，以拟供设，而作是念：“我今若预於日日中●取牛乳，牛乳渐多，卒无安处，或复酢败。不如即就牛腹盛之，待临会时，当顿●取。”作是念已，便捉□牛母子，各系异处。 却後一月，尔乃设会，迎置宾客，方牵牛来，欲●取乳，而此牛乳即乾无有时为宾客，或嗔或笑。 愚人亦尔。欲修布施，方言待我大有之时，然後顿施。未及聚顷，或为县官、水火、盗贼之所侵夺，或卒命终，不及时施。彼亦如是。 
§3 以梨打破头喻 昔有愚人，头上无毛。时有一人，以梨打头，乃至二三，悉皆伤破。 时此愚人，默然忍受，不知避去。旁人见之，而语之曰：“何不避去？乃住受打，致使头破。” 愚人答言：“如彼人者，□慢恃力，痴无智慧。见我头上无有发毛，谓为是石，以梨打我，头破乃尔！” 旁人语言：“汝自愚痴，云何名彼以为痴也？汝若不痴，为他所打，乃致头破，不知逃避。” 比丘亦尔，不能具修信戒闻慧，但整威仪，以招利养，如彼愚人，被他打头，不知避去，乃至伤破，反谓他痴。此比丘者亦复如是。 
§4 妇诈称死喻 昔有愚人，其妇端正，情甚爱重。妇无贞性，後於中间共他交往，邪淫心盛，欲逐旁夫，舍离己婿。於是密语一老母言：“我去之後，汝可□一死妇女尸,安著屋中.语我夫言,云我已死。” 老母於後伺其夫主不在之时，以一死尸置其家中。及其夫还，老母语言：“汝妇已死。” 夫即往视，信是己妇。哀哭懊恼。大积薪油，烧取其骨，以囊盛之，昼夜怀挟。 妇於後时，心厌旁夫，便还妇家，语其夫言：“我是汝妻。” 夫答之言：“我妇已死，汝是阿谁？妄言我妇。”乃至二三，犹故不信。 如彼外道，闻他邪说，心生惑著，永不可改。虽闻正教，不信受持。 
§5 渴见水喻 过去有人，痴无智慧，机渴须水，见热时焰,谓为是水,即便逐走,至新河头。既至河所，对视不饮。 傍人语言：“汝患渴逐水，今至水所，何故不饮？” 愚人答言：“若可饮尽，我当饮之。此水机多，俱不可尽，是故不饮。” 尔时众人闻其此语，皆大嗤笑。 譬如外道，僻取于理，以己不能具持佛戒，遂便不受，致使将来无得道分，流转生死。若彼愚人见水不饮，为时所笑，亦复如是。 
§6 子死欲停置家中喻 昔有愚人，养育七子。一子先死。时此愚人见子既死，便欲停置於其家中，自欲弃去。 傍人见已，而语之言：“生死道异，当速庄严，致於远处而殡葬之。云何得留，自欲弃去？” 而时愚人闻此语已，即自思念，：“若不得留，要当葬者，须更杀一子，停担两头，乃可胜致。”於是便更杀其一子而担负之，远葬林野。 时人见之，深生嗤笑，怪未曾有。 譬如比丘私犯一戒，情惮改悔，默然覆藏，自说清净。或有智者即语之言：“出家之人，守持禁戒，如护明珠，不使缺落。汝今云何违犯所受，欲不忏悔？”犯戒者言：“苟须忏者，更就犯之，然後当出。”遂便破戒，多作不善，尔乃顿出。如彼愚人，一子既死，又杀一子。今此比丘亦复如是。 
§7 认人为兄喻 昔有一人，形容端正，智慧具足，复多钱财，举世人间无不称叹。 时有愚人，见其如此，便言我兄。所以尔者，彼有钱财，须者则用之，是故为兄。见其还债，言非我兄。 傍人语言：“汝是愚人，云何须财名他为兄；及其债时，则称非兄？” 愚人答言：“我以欲得彼之钱财，认之为兄，实非是兄。若其债时，则称非兄。” 人闻此语，无不笑之。 犹彼外道，闻佛善语，盗窃而用，以为己有。乃至傍人教使修行，不肯修行，而作是言：“为利养故，取彼佛语化导众生，而无实事，云何修行。”犹向愚人，为得财故，言是我兄；及其债时，复言非兄。此亦如是。 
§8 山羌偷官库衣喻 过去之世，有一山羌，偷王库物而远逃走。尔时国王遣人四出推寻，捕得将至王边，王即责其所得衣处。山羌答言：“我衣乃是祖父之物。” 王遣著衣，实非山羌本所有故，不知著之，应在手者著於脚上，应在腰者返著头上。 王见贼已，集诸臣等共详此事，而语之言：若是汝之祖父已来所有衣者，应当解著，云何颠倒用上为下？以不解故，定知汝衣必是偷得，非汝旧物。” 借以为譬，王者如佛，宝藏如法，愚痴羌者犹如外道。窃听佛法，著己法中，以为自有。然不解故，布置佛法，迷乱上下，不知法相。如彼山羌，得王宝衣，不识次第，颠倒而著，亦复如是。 
§9 叹父德行喻 昔时有人，於众人中叹己父德，而作是言：“我父仁慈，不害不盗，直作实语，兼行布施。” 时有愚人，闻其此语，便作是念，言：“我父德行，复过汝父。” 诸人问言：“有何德行，请道其事。” 愚人答曰：“我父小来，断绝淫欲，初无污染。” 众人语言：“若断淫欲，云何生汝？”深为时人之所怪笑。 犹如世间无智之徒，欲赞人德，不识其实，反至毁●。如彼愚者，意好叹父，言成过失，此亦如是。 
§10 三重楼喻 往昔之世，有富愚人，痴无所知。到馀富家，见三重楼，高广严丽，轩敞疏朗，心生渴仰，即作是念：“我有钱财，不减於彼，云何顷来而不造作如是之楼？”即唤木匠而问言曰：“解作彼家端正舍不？” 木匠答言：“是我所作。” 即便语言：“今可为我造楼如彼。” 是时木匠即便经地垒墼作楼。 愚人见其垒墼作舍，犹怀疑惑，不能了知，而问之言：“欲作何等？” 木匠答言：“作三重屋。” 愚人复言：“我不欲作下二重之屋，先可为我作最上屋。” 木匠答言：“无有是事！何有不作最下重屋，而得造彼第二之屋？不造第二，云何得造第三重屋？” 愚人固言：“我今不用下二重屋，必可为我作最上者。” 时人闻已，便生怪笑，咸作此言：“何有不造下第一屋而得上者！” 譬如世尊四辈弟子，不能精勤修敬三宝，懒惰懈怠，欲求道果，而作是言：“我今不用馀下三果，唯求得彼阿罗汉果。”亦为时人之所嗤笑，如彼愚者等无有异。 
§11 婆罗门杀子喻 昔有婆罗门，自谓多知，於诸星术种种技艺无不明达。恃己如此，欲显其德，遂至他国，抱儿而哭！ 有人问婆罗门言：“汝何故哭？” 婆罗门言：“今此小儿，七日当死，愍其夭殇，是以哭耳！” 时人语言：“人命难知，计算喜错。设七日头或能不死，何为预哭？” 婆罗门言：“日月可□□切，星宿可落，我之所记，终无违失。” 为名利故，至七日头，自杀其子，以证己说。 时诸世人，却後七日，闻其子死，咸皆叹言：“真是智者，所言不错！”心生信服，悉来致敬。 犹如佛之四辈弟子，为利养故，自称得道，有愚人法，杀善男子，诈现慈德，故使将来受苦无穷。如婆罗门为验己言，杀子惑世。 
§12 煮黑石蜜浆喻 昔有愚人煮黑石蜜，有一富人来至其家。时此愚人便作是想：“我今当取黑石蜜浆与此富人。”即著少水用置火中，即於火上，以扇扇之，望得使冷。 傍人语言：“下不止火，扇之不已，云何得冷，？” 尔时众人悉皆嗤笑。 其犹外道，不减烦恼炽燃之火，少作苦行，卧荆棘上，五热炙身，而望清凉寂静之道，终无是处。徒为智者之所怪笑。受苦现在，殃流来劫。 
§13 说人喜□喻 过去有人，共多人众坐於屋中，叹一外人德行极好，唯有二过：一者喜□,二者作事仓卒。 尔时此人过在门外，闻作是语，更生□恚，即入其屋，擒彼道己过恶之人，以手打扑。 傍人问言：“何故打也？” 其人答言：“我曾何时喜□、仓卒？而此人者，道我恒喜□恚，作事仓卒。是故打之。” 傍人语言：“汝今喜□、仓卒之相即时现验，云何讳之？” 人说过恶而起怨责，深为众人怪其愚惑。 譬如世间饮酒之夫，耽荒酗酒，作诸放逸，见人呵责，返生尤嫉。苦引证佐，用自明白。若此愚人，讳闻己过，见他道说，返欲扑打之。 
§14 杀商主祀天喻 昔有贾客，欲入大海。入大海之法，要须导师，然後可去。即共求觅，得一导师。 即得之已，相将发引，至旷野中，有一天祠，当须人祀，然後得过。於是众贾共思量言：“我等伴党，尽是亲属，如何可杀？唯此导师，中用祀天。” 即杀导师，以用祭祀。 祀天已竟，迷失道路，不知所趣，穷困死尽。 一切世人，亦复如是：欲入法海，取其珍宝，当修善法以为导师。毁破善行，生死旷路，永无出期。经历三涂,受苦长远。如彼商贾将入大海，杀其导者，迷失津济，终致困死。 
§15 医与王女药令卒长大喻 昔有国王，产生一女，唤医语言：“为我与药，立使长大。” 医师答言：“我与良药，能使即大。但今卒无，方须求索。比得药顷，王要莫看。待与药已，然後示王。” 於是即便远方。经十二年，得药来还，与女令服，将示於王。王见欢喜，即自念言：“实是良医，与我女药，能令卒长。”便敕左右，赐以珍宝。 时诸人等笑王无智，不晓筹量生来年月，见其长大，谓是药力。 世人亦尔。诣善知识，而启之言：“我欲求导，愿见教授，使我立得。”善知识师以方便故，教令坐禅，观十二缘起，渐积众德，获阿罗汉，倍踊跃欢喜，而作是言：“快哉！大师速能令我证最妙法。” 
§16 灌甘蔗喻 昔有二人，共种甘蔗，而作誓言：“种好者赏；其不好者，当重罚之。” 时二人中，一者念言：“甘蔗极甜，若压取汁，还灌甘蔗树，甘美必甚，得胜於彼。” 即压甘蔗，取汁用溉，冀望滋味。返败种子，所有甘蔗，一切都失。 世人亦尔：欲求善福，恃己豪贵，专形挟势，迫胁下民，陵夺财物，以用作福。本期善果，不知将来反获其殃。如压甘蔗，彼此都失。 
§17 债半钱喻 往有商人，贷他半钱，久不得偿，即便往债。 前有大河，雇他两钱，然後得渡。到彼往债，竟不得见。来还渡河，复雇两钱。 为半钱债，而失四钱，兼有道路疲劳乏困。所债甚少，所失极多。果被众人之所怪笑。 世人亦尔，要少名利，致毁大行。苟容己身，不顾礼义，现受恶名，後得苦报。 
§18 就楼磨刀喻 昔有一人，贫穷困苦，为王作事。日月经久，身体羸瘦。王见怜愍，赐一死驼。 贫人得已，即便剥皮，嫌刀钝故，求石欲磨。乃于楼上得一磨石，磨刀令利，来下而剥。 如是数数往来磨刀，後转劳苦，惮不能数上，悬驼上楼，就石磨刀。深为众人之所嗤笑。 犹如愚人，毁破禁戒，多取钱财，以用修福，望得生天。如悬驼上楼磨刀，用功甚多，所得甚少。 
§19 乘船失●[金于]喻 昔有人乘船渡海，失一银●[金于]，坠於水中。即便思念：“我今画水作记，舍之而去，後当取之。” 行经二月，到师子诸国，见一河水，便入其中，觅本失●[金于]。 诸人问言：“欲何所作？” 答言：“初入海失。” 又复问言：“失经几时？” 言：“失来二月。” 问言：“失来二月，云何此觅？” 答言：“我失●[金于]时，画水作记。本所画水，与此无异，是故觅之。” 又复问言：“水则不别。汝昔失时，乃在於彼；今在此觅，何由可得？” 尔时众人无不大笑。 亦如外道，不修正行，相似善中，横计苦因，以求解脱，状如愚人，失●[金于]於彼，而於此觅。 
§20 人说王纵暴喻 昔有一人，说王过罪，而作是言：“王甚暴虐，治政无理。” 王闻是语，即大□恚，竟不究悉谁作此语，信傍佞人，捉一贤臣，仰使剥脊，取百两肉。 有人证明此无是语，王心便悔，索千两肉，用为补脊。 夜中呻唤，甚大苦恼。王闻其声，问言：“何以苦恼？取汝百两，十倍与汝。意不足耶？何故苦恼？” 傍人答言：“大王，如截子头，虽得千头，不免子死。虽十倍得肉，不免苦痛。” 愚人亦尔，不畏後世，贪得现乐，苦切众生，调发百姓，多得财物，望得灭罪，而得福报。譬如彼王，剥人之脊，取人之肉，以馀肉补，望使不痛，无有是处。 
§21 妇女欲更求子喻 往昔世时，有妇女人，始有一子，更欲求子。问馀妇女：“谁有能使我重有子？” 有一老母语此妇言：“我能使尔求子可得，当须祀天。” 问老母言：“祀须何物？” 老母语言：“杀汝之子，取血祀天，必得多子。” 时此妇女，便随彼语，欲杀其子。 傍有智人，嗤笑骂詈：“愚痴无智，乃至如此！未生子者，竟可得不？而杀现子。” 愚人亦尔，为未生乐，自投火坑，种种害身，为得生天。 
§22 入海取沉水喻 昔有长者子，入海取沉水，积有年载，方得一车。持来归家，诣市卖之。以其贵故，卒无买者。 经历多日，不能得售，心甚疲厌，以为苦恼。见人卖炭，时得速售，便生念言：“不如烧之作炭，可得速售。” 即烧为炭，诣市卖之，不得半车炭之价值。 世间愚人，亦复如是。无量方便，勤行精进，仰求佛果。以其难得，便生退心。不如发心，求声闻果，速断生死，作阿罗汉。 
§23 贼偷锦绣用裹□褐喻 昔有贼人，入富家舍，偷得锦绣，即持用裹故弊□褐种种财物，为智人所笑。 世间愚人，亦复如是。既有信心，入佛法中修行善发，及诸功德，以贪利故，破於清净戒及诸功德，为世所笑，亦复如是。 
§24 种熬胡麻子喻 昔有愚人，生食胡麻子，以为不美，熬而食之为美。便生念言：“不如熬而种之後得美者。” 便熬而种之，永无生理。 世人亦尔。以菩萨旷劫修行，因难行苦行，以为不乐，便作念言：“不如作阿罗汉，速断生死，其功甚易。”後欲求佛果，终不可得。如彼焦种，无复生理。世间愚人，亦复如是。 
§25 水火喻 昔有一人，事须火用，及以冷水，即便宿火，以澡盥盛水，置於火上。後欲取火，而火都灭；欲取冷水，而水复热。火及冷水，二事俱失。 世间之人，亦复如是。入佛法中，出家求道。既得出家，还复念其妻子眷属世间之事，五欲之乐。由是之故，失其功德之火，持戒之水，念欲之人亦复如是。 
§26 人效王眼●[目闰]喻 昔有一人，欲得王意，问馀人言：“云何得之？” 有人语言：“若欲得王意者，王之形相，汝当效之。” 此人即便往至王所，见王眼●[目闰]，便效王●[目闰]。王问之言：“汝为病耶，为著风耶？何以眼●[目闰]？” 其人答王：“我不病眼，亦不著风，欲得王意。见王眼●[目闰]，故效王也。” 王闻是语，即大□恚，即便使人种种加害，摈令出国。 世人亦尔。欲佛法王欲得亲近，求其善法，以自增长。既得亲近，不解如来法王为众生故，种种方便，现其阙短；或闻其法，见有字句不正，便生讥毁，效其不是。由是之故，於佛法中永失其善，堕於三恶。如彼愚人，亦复如是。 
§27 治鞭疮喻 昔有一人，为王所鞭。既被鞭已，以马屎傅之，欲令速差。 有愚人见之，心生欢喜，便作是言：“我快得是治疮方法。” 即便归家，语其儿言：“汝鞭我背，我得好法，今欲试之。” 儿为鞭背，以马屎傅之，以为善巧。 世人亦尔。闻有人言，修不净观，即得除去五阴身疮。便作是言：“我欲观於女色，及以五欲。” 未见不净，返为女色之所惑乱，流转生死，堕於地狱。世间愚人，亦复如是。 
§28 为妇贸鼻喻 昔有一人，其妇端正，唯有鼻丑。 其人外出，见他妇面貌端正，其鼻甚好，便作是言：“我今宁可截取其鼻，著我妇面上，不亦好乎！” 即截他妇鼻，持来归家，急唤其妇：“汝速出来，与汝好鼻。” 其妇出来，即割其鼻，寻以他鼻著妇面上。既不相著，复失其鼻，唐使其妇受大苦痛。 世间愚人，亦复如是。闻他宿旧沙门、婆罗门有大名德，而为世人之所恭敬，得大利养，便作是念言：“我今与彼便为不异。”虚自假称，妄言有德，既失其利，复伤其行。如截他鼻，徒自伤损。世间愚人，亦复如是。 
§29 贫人烧粗褐衣喻 昔有一人，贫穷困乏。与他客作，得粗褐衣，而被著之。 有人见之，而语之言：“汝种姓端正，贵人之子，云何著此粗弊衣褐？我今教汝，当使汝得上妙衣服。当随我语，终不欺汝。” 贫人欢喜，敬从其言。 其人即便在前然火，语贫人言：“今可脱汝粗褐衣著於火中，於此烧处，当使汝得上妙钦服。” 贫人即便脱著火中。 既烧之後，於此火处求觅钦服，都无所得。 世间之人，亦复如是。从过去身修诸善法，得此人身，应当保护，进德修业。乃为外道邪恶妖女之所欺诳：“汝今当信我语，修诸苦行，投岩赴火，舍是身已，当生梵天，长受快乐。” 便用其语，即舍身命。身死之後，堕於地狱，备受诸苦。既失人身，空无所获，如彼贫人，亦复如是。 
§30 牧羊人喻 昔有一人，巧於牧羊，其羊滋多，乃有千万。极大悭贪，不肯外用。 时有一人，善於巧诈，便作方便，往共亲友，而语之言：“我今共汝极成亲爱，便为一体，更无有异。我知彼家有一好女，当为汝求，可用为妇。” 牧羊之人，闻之欢喜，便大与羊及诸财物。 其人复言：“汝妇今日已生一子。” 牧羊之人，未见於妇，闻其已生，心大欢喜，重与彼物。 其人後复而与之言：“汝儿已生，今死矣！” 牧羊之人闻此人语，便大啼泣，嘘欷不已。 世间之人，亦复如是。既修多闻，为其名利，秘惜其法，不肯为人教化演说，为此漏身之所诳惑，妄欺世乐，如己妻息，为其所欺，丧失善法，後失身命，并及财物，便大悲泣，生其忧苦。如彼牧羊之人，亦复如是。 
§31 雇倩瓦师喻 昔有婆罗门师，欲作大会，语弟子言：“我须瓦器，以供会用。汝可为我雇倩瓦师。诣市觅之。” 时彼弟子往瓦师家，时有一人驴负瓦器至市欲卖，须臾之间，驴尽破之。还来家中，啼哭懊恼。 弟子见已，而问之言：“何以悲叹懊恼如是？” 其人答言：“我为方便，勤苦积年，始得成器。诣市欲卖。此弊恶驴，须臾之顷，尽破我器。是故懊恼。” 尔时弟子见闻是已，欢喜念言：“此驴乃是佳物！久时所作，须臾能破。我今当买此驴。” 瓦师欢喜，即便卖与。乘来归家，师问之言：“汝何以不得瓦师将来？用是驴为？” 弟子答言：“此驴胜於瓦师。瓦师久时所作瓦器，少时能破。” 时师语言：“汝大愚痴，无有智慧。此驴今者适可能破，假使百年，不能成一。” 世间之人，亦复如是。虽千百年，受人供养，都无报偿，常为损害，终不为益。背恩之人，亦复如是。 
§32 估客偷金喻 昔有二估客，共行商贾：一贾真金，其第二者卖儿罗锦。 有他买真金者，烧而试之。第二估客即便偷他被烧之金，用儿罗锦裹。时金热故，烧绵都尽。 情事既露，二事俱失。 如彼外道，偷取佛法，著己法中，妄称己有，非是佛法。由是之故，烧灭外典，不行於世。如彼偷金，事情都现，亦复如是。 
§33 斫树取果喻 昔有国王，有一好树，高广极大，常有好果，香而甜美。 时有一人，来至王所。王与之言：“此之树上，将生美果，汝能食不？” 即答王言：“此树高广，虽欲食之，何由能得？” 即便断树，望得其果。既无所获，徒自劳苦。後还欲竖，树已枯死，都无生理。 世间之人，亦复如是。如来法王有持戒树，能生胜果，心生愿乐，欲得果食，应当持戒，修诸功德。不解方便，返毁其禁。如彼伐树，复欲还活，都不可能。破戒之人，亦复如是。 
§34 送美水喻 昔有一聚落，去王城五由旬。村中有好美水，王敕村人，常使日日送其美水。村人疲苦，悉欲移避，远此村去。 时彼村主语诸人言：“汝等莫去，我当为汝白王，改五由旬作三由旬，使汝得近，往来不疲。” 即往白王，王为改之，作三由旬。 众人闻已，便大欢喜。 有人语言：“此故是本五由旬，更无有异。” 虽闻此语，信王语故，终不肯去。 世间之人，亦复如是。修行正法，度於五道，向涅盘城，心生厌倦，便欲舍离，顿驾生死，不能复进。如来法王有大方便，於一乘法分别说三。小乘之人闻之欢喜，以为易行，修善进德，求度生死。後闻人说，无有三乘，故是一道。以信佛语，终不肯舍。如彼村人，亦复如是。 
§35 宝箧镜喻 昔有一人，贫穷困乏，多负人债，无以可偿，即便逃避。 至空旷处，值箧，满中珍宝。有一明镜，著珍宝上，以盖覆之。 贫人见已，心大欢喜，即便发之。见镜中人，便生惊怖，叉手语言：“我谓空箧，都无所有；不知有君在此箧中，莫见□也。” 凡夫之人，亦复如是。为无量烦恼之所穷困，而为生死、魔王、债主之所缠著。欲避生死，入佛法中修行善法，作诸功德，如值宝箧。为身见镜之所惑乱，妄见有我，即便封著，谓是珍宝。於是堕落，失诸功德，禅定道品、无漏诸善、三乘道果一切都失。如彼愚人，弃於宝箧，著我见者，亦复如是。 
§36 破五通仙眼喻 昔有一人，入山序学道，得五通仙，天眼彻视，能见地中一切付藏，种种珍宝。 国王闻之，心大欢喜，便语臣曰；“云何得使此人常在我国，不馀处去，使我藏中得多珍宝？” 有一愚臣，辄便往至，挑仙人双眼，持来白王：“臣以挑眼，更不得去，常住是国。” 王语臣言：“所以贪得仙人住者，能见地中一切伏藏。汝今毁眼，何所复任？” 世间之人，亦复如是。见他头陀苦行，山林旷野，冢间树下，修四意止及不净观，便强将来，於其家中，种种供养。毁他善法，使道果不成，丧其道眼，已失其利，空无所获。如彼愚臣，唐毁他目也。 
§37 杀群牛喻 昔有一人，有二百五十头牛，常驱逐水草，随时喂食。 时有一虎，□食一牛。 尔时牛主即作念言：“已失一牛，俱不全足，用是牛为！”即便驱至深坑高岸，排著坑底，尽皆杀之。 凡夫愚人，亦复如是。受持如来具足之戒，若犯一戒，不生惭愧，清净忏悔，便作念言：“我已破一戒，既不具足，何用持为？”一切都破，无一在者。”如彼愚人，尽杀群牛，无一在者。 
§38 饮木桶水喻 昔有一人，行来渴乏，见木桶中有清净流水，就而饮之。 饮水已足，即便举手语木桶言：“我已饮竟，水莫复来。” 虽作是语，水流如故。便亏□恚言：“我已饮竟，语汝莫来，何以故来？” 有人见之言：“汝大愚痴，无有智慧。汝何以不去，语言莫来。”即为挽却，牵馀处去。 世间之人，亦复如是。为生死渴爱，饮五欲咸水。既为五欲之所疲厌，如彼饮足，便作是言：“汝色声香味，莫复更来使我见也。”然此五欲相续不断，既见之已，便复□恚：“语汝速灭，莫复更生。何以故来，使我见之？”时有智人而语之言：“汝欲得离者，当摄汝六情，闭其心意，妄想不生，便得解脱。何必不见欲使不生？”如彼饮水愚人，等无有异。 
§39 见他人涂舍喻 昔有一人，往至他舍，见他屋舍墙壁涂治，其地平正，清净甚好。便问之言：“用何和涂得如是好？” 主人答言：“用稻谷●[麦弋]水浸令熟，和泥涂壁，故得如是。” 愚人即便而作念言：“若纯以稻●[麦弋]，不如合稻而用作之，壁可白净，泥治好平。” 便用稻谷和泥，用涂其壁。望得平正，返更高下，壁都坼裂，虚弃稻谷。都无利益，不如惠施，可得功德。 凡夫之人，亦复如是。闻圣人说法，修行诸善，舍此身已，可得生天，及以解脱，便自杀身，望得生天及以解脱。徒自虚丧，空无所获，如彼愚人。 
§40 治秃喻 昔有一人，头上无毛，冬则大寒，夏则患热，兼为蚊虻之所唼食。昼夜受恼，甚以为苦。 有一医师，多诸方术。 时彼秃人，往至其所，语其医言：“唯愿大师，为我治之。” 时彼医师，亦复头秃，即便脱帽示之，而语之言：“我亦患之，以为痛苦。若令我治能得差者，应先自治以除其患。” 世间之人，亦复如是。为生、老、病、死之所侵扰，欲求长生不老之处，闻有沙门婆罗门等，世之良医，善疗众患，便往其所而与之言：“唯愿为我除此无常生死之患，常处安乐，长存不变。”时婆罗门等即便报言：“我亦患此无常生、老、病、死，种种求觅长存之处，终不能得。今我若能使汝得者，我亦应先自得，令汝亦得。”如彼患秃之人，徒自疲劳，不能得差。 
§41 毗舍□鬼喻 昔有二毗舍□鬼，共有一箧、一杖、一屐。二鬼共诤，各各欲得。二鬼纷纭，竟月不能使平。 时有一人来见之已，而问之言：“此箧、杖、屐有何奇异？汝等共诤，□恚乃尔？” 二鬼答言：“我此箧者，能出一切衣服、饮食、床褥、卧具资生之物，尽从中出。执此杖者，怨敌归服，无敢与诤。著此屐者，能令人飞行无挂碍。” 此人闻已，即语鬼言：“汝等小远，我当为尔平等分之。” 鬼闻其语，寻即远避。此人即时抱箧捉杖蹑屐而飞。 二鬼愕然，竟无所得。 人语鬼言：“尔等所诤，我已得去。今使尔等更无所诤。” 毗舍□者，喻於众魔，及以外道；布施如箧，人天五道资用之具，皆从中出；禅定如杖，消伏魔怨烦恼之贼；持戒如屐，必升人天。诸魔外道诤箧者，喻於有漏中强求果报，空无所得。若能修行善行，及以布施、持戒、禅定，便得离苦，获得道果。 
§42 估客驼死喻 譬如估客，游行商贾，会於路中，而驼卒死。驼上所载，多有珍宝、细软、上●[叠毛]种种杂物。 驼既死已，即剥其皮。 商主舍行，坐二弟子而语之言：“好看驼皮，莫使湿烂。” 其後天雨，二人顽痴，尽以好●[叠毛]覆此皮上，●[叠毛]尽烂坏。 皮、●[叠毛]之价，理自悬殊，以愚痴故，以●[叠毛]覆皮。 世间之人，亦复如是。其不杀者喻於白●[叠毛]，其驼皮者即喻财货，天雨湿烂喻於放逸、败坏善行。不杀戒者，即佛法身最上妙因，然不能修，但以财货造诸塔庙，供养诸僧，舍根取末，漂浪五道，莫能自出。是故行者应当精心，持不杀戒。 
§43 磨大石喻 譬如有人，磨一大石，勤加功力，经历日月，作小戏牛。 用功既重，所期甚轻。 世间之人，亦复如是。磨大石者，喻於学问，精勤劳苦；作小牛者，喻於名闻，互相是非。 夫为学者，研思精微，博通多识，宜应履行，远求胜果。方求名誉，●慢贡高，增长过患。 
§44 欲食半饼喻 譬如有人，因其饥故，食七枚煎饼。食六枚半已，便得饱满。 其人□恚，以手自打，而作是言：“我今饱足，由此半饼。然前六饼，唐自捐弃，设知半饼能充足者，应先食之。” 世间之人，亦复如是。从本以来，无常有乐，然其痴倒，横生乐想。如彼痴人，於半番饼，生于饱想。世人无知，以富贵为乐。夫富贵者，求时甚苦；既获得已，守护亦苦；後还失之，忧念复苦；於三时中，都无有乐。犹如衣食，遮故名乐；於辛苦中，横生乐想。诸佛说言：“三界无安，皆是大苦；凡夫倒惑，横生乐想。” 
§45 奴守门喻 譬如有人，将欲远行，敕其奴言：“尔好守门，并看驴索。” 其主行後，时邻里家有作乐者，此奴欲听，不能自安。寻以索系门，置於驴上，负至戏处，听其作乐。 奴去之後，舍中财物，贼尽持去。 大家行还，问其奴言：“财物所在？” 奴便答言：“大家先付门、驴及索，自是以外，非奴所知。” 大家复言：“留尔守门，正为财物。财物既失，用於门为？” 生死愚人为爱奴仆，亦复如是。如来教诫，常护根门，莫著六尘，守无明驴，看於爱索。而诸比丘不奉佛教，贪求利养，诈现清白，静处而坐，心意流驰，贪著五欲，为色、声、香、味之所惑乱，无明忧心，爱索缠缚，正念、觉、意、道品财宝，悉皆散失。 
§46 偷□牛喻 譬如一村，共偷□牛，而共食之。 其失牛者，逐迹至村，唤此村人，问其由状，而语之言：“在尔此村不？” 偷者对曰：“我实无村。” 又问：“尔村中有池，在此池边共食牛不？” 答言：“无池。” 又问：“池傍有树不？” 对言：“无树。” 又问：“偷牛之时，在尔村东不？” 对曰：“无东。” 又问：“当尔偷牛，非日中时耶？” 对曰：“无中。” 又问：“纵可无村，及以无树，何有天下无东，无时。知尔妄语，都不可信。尔偷牛食不？” 对曰：“实食。” 破戒之人，亦复如是。覆藏罪过，不肯发露，死於地狱。诸天善神以天眼观，不得覆藏，如彼食牛，不得欺拒。 
§47 贫人能作鸳鸯鸣喻 昔外国节法庆之日，一切妇女尽持优钵罗花以为□饰。 有一贫人，其妇语言：“尔若能得优钵罗花来用与我，为尔作妻；若不能得，我舍尔去。” 其夫先来常善作鸳鸯之鸣，即入王池，作鸳鸯鸣，偷优钵罗花。 时守池者而作是问：“池中者谁？” 而此贫人失口，答言：“我是鸳鸯。” 守者捉得，将诣王所，而於中道复更和声作鸳鸯鸣。 守池者言：“尔先不作，今作何益！” 世间愚人，亦复如是。终身残害，作众恶业，不习心行，使令调善。临命终时，方言：“今我欲得修善。”狱卒将去付阎罗王，虽欲修善，亦无所及已。如彼愚人欲到王所作鸳鸯鸣。 
§48 野干为折树枝所打喻 譬如野干，在於树上，风吹枝折，堕其脊上，即便闭目，不欲看树。 舍弃而走，到於露地，乃至日暮，亦不肯来。 遥见风吹大树，枝柯动摇上下，便言“唤我”，寻来树下。 愚痴弟子，亦复如是。已得出家，得近师长，以小呵责，即便逃走。复於後时遇恶知识，恼乱不已，方还师所。如是去来，是为愚惑。 
§49 小儿争分别毛喻 譬如昔日有二小儿，入河遨戏，於此水底得一把毛。 一小儿言：“此是仙须。” 一小儿言：“此是熊毛。” 尔时河边有一仙人，此二小儿诤之不已，诣彼仙所，决其所疑。 而彼仙人寻即取米及胡麻子，口中含嚼，吐著掌中，语小儿言：“我掌中者，似孔雀屎。” 而此仙人不答他问，人皆知之。 世间愚人，亦复如是。说法之时，戏论诸法，不答正理，如彼仙人不答所问，为一切人之所嗤笑。浮漫虚说，亦复如是。 
§50 医治脊偻喻 譬如有人，卒患脊偻，请医疗治。 医以酥涂，上下著板，用力痛压，不觉双目一时并出。 世间愚人，亦复如是。为修福故，治生估贩，作著非法，其事虽成，利不补害。将来之世，入於地狱，喻双目出。 
§51 五人买婢共使作喻 譬如五人共买一婢，其中一人语此婢言：“与我浣衣。” 又有一人复语浣衣。 婢语此者：“先与其浣。” 後者恚曰：“我与前人同买於汝，云何独尔？”即鞭十下。 如是五人各打十下。 五阴亦尔。烦恼因缘合成此身，而此五阴，恒以生、老、病、死、无量苦恼●笞众生。 
§52 伎儿作乐喻 譬如伎儿王前作乐，王许千钱。後从王索，王不与之。 王语之言：“汝向作乐，空乐我耳；我与汝钱，亦乐汝耳。” 世间果报，亦复如是。人中天上虽受少乐；亦无有实。无常败灭，不得久住，如彼空乐。 
§53 师患脚付二弟子喻 譬如一师，有二弟子。其师患脚，遣二弟子，人当一脚，随时按摩。 其二弟子，常相憎嫉。 一弟子行，其一弟子捉其所当按摩之脚，以石打折。 彼既来已，忿其如是，复捉其人所按之脚，寻复打折。 佛法学徒，亦复如是。方等学者，非斥小乘；小乘学者，复非方等。故使大圣法典二途兼亡。 
§54 蛇头尾共争在前喻 譬如有蛇，尾与头言：“我应在前。” 头语尾言：“我恒在前，何以卒尔？” 头果在前，其尾缠树，不能得去。 放尾在前，即堕火坑，烧烂而死。 师徒弟子，亦复如是。言师耆老，每恒在前；我诸年少，应为导首。如是年少，不闲戒律，多有所犯。因即相牵，入於地狱。 
§55 愿为王剃须喻 昔者有王，有一亲信，於军阵中，殁命救王，使得安全。王大欢喜，与其所愿。即便问言：“汝何所求，恣汝所欲。” 臣便答言：“王剃须时，愿听我剃。” 王言：“此事若适汝意，听汝所愿。” 如此愚人，世人所笑。半国之治，大臣辅相，悉皆可得，乃求贱业。 愚人亦尔。诸佛於无量劫难行苦行自至成佛，若得遇佛，及值遗法，人身难得。譬如盲龟值浮木孔，此二难值，今已遭遇，然其意劣，奉持少戒，便以为足，不求涅盘胜妙法也。无心进求，自行邪事，便以为足。 
§56 索无物喻 昔有二人道中共行，见一人将胡麻车在□路中不得前。时将车者语彼二人：“佐我推车出此□路。” 二人答言：“与我何物？” 将车者言：“无物与汝。” 时此二人即佐推车，至于平地，语将车人言：“与我物来。” 答曰：“无物。” 又复语言：“与我‘无物’。” 二人之中，其一人者，含笑而言：“彼不肯与，何足为愁。” 其人答言：“与我无物，必应有‘无物’。” 其一人言：“‘无物’者，二字共合，是为假名。” 世俗凡夫著无物者，使生无所有处。第二人言“无物”者，即是无相、无愿、无作。 
§57 蹋长者口喻 昔有大富长者，左右之人，欲取其意，皆尽恭敬。 长者唾时，左右侍人，以脚蹋却。 有一愚者，不及得蹋，而作是言：“若唾地者，诸人蹋却。欲唾之时，我当先蹋。” 於是长者正欲咳唾，时此愚人即便举脚蹋长者口，破唇折齿。 长者语愚人言：“汝何以故，蹋我唇口？” 愚人答言：“若长者唾出落地，左右谄者已得蹋去；我虽欲蹋，每常不及。以此之故，唾欲出口，举脚先蹋，望得汝意。” 凡物须时，时未及到，强设功力，返得苦恼。以是之故，世人当知时与非时。 
§58 二子分财喻 昔摩罗国有一刹利，得病极重，必知定死，诫敕二子：“我死之後，善分财物。” 二子随教，於其死後，分作二分。兄言弟分不平。 尔时有一愚老人言：“教汝分物，使得平等，现所有物，破作二分。云何破之？所谓衣裳中割作二分，盘、瓶亦复中破作二分，所有□、缸亦破作二分，钱亦破作二分。如是一切所有财物尽皆破之，而作二分。” 如是分物，人所嗤笑。 如诸外道，偏修分别论。论门有四种：有“决定答论门”，譬如人一切有皆死，此是决定答论门。死者必有生，是应分别答。爱尽者无生，有爱必有生，是名“分别答论门”。有问人为最胜不？应反问言。汝问三恶道，为问诸天。若问三恶道，人实为最胜；若问於诸天，人必为不如。如是等名义“反问答论门”。若问十四难，若问世界及众生有边、无边，有始终、无始终，如是等义名“置答论门”。诸外道愚痴，自以为智慧，破於四种论，作一分别论，喻如愚人分钱，破钱为两段。 
§59 观作瓶喻 譬如二人至陶师所，观其蹋轮而作瓦瓶，看无餍足。 一人舍去，往至大会，极得美膳，又获珍宝。 一人观瓶，而作是言：“待我看讫。”如是渐冉，乃至日没，观瓶不已，失於衣食。 愚人亦尔，修理家务，不觉非常。 今日营此事，明日造彼业。 诸佛大龙出，雷音遍世间。 法雨无障碍，缘事故不闻。 不知死卒至，失此诸佛会。 不得法珍宝，常处恶道穷。 背弃於正法。 彼观缘事瓶，终常无竟已。 是故失法利，永无解脱时。 
§60 见水底金影喻 昔有痴人，往大池所，见水底影，有真金像，谓呼“有金”，即入水中挠泥求觅，疲极不得。 还出复坐。须臾水清，又现金色，复更入□，挠泥更求，亦复不得。 其父觅子，得来见子，而问子言：“汝何所作，疲困如是？” 子白父言：“水底有真金，我时投水，欲挠泥取，疲极不得。” 父看水底真金之影，而知此金悉在树上，所以知之，影现水底。其父言曰：“必飞鸟衔金，著於树上。” 即随父语，上树求得。 凡夫愚痴人，无智亦如是。 於无我阴中，横生有我想。 如彼见金影，勤苦而求觅，徒劳无所得。 
§61 梵天弟子造物因喻 婆罗门众皆言：“大梵天王是世间父，能造万物，造万物主者。” 有弟子言：“我亦能造万物。” 实是愚痴，自谓有智，语梵天言：“我欲造万物。” 梵天王语言：“莫作此意。汝不能造。” 不用天语，便欲造物。 梵天见其弟子所造之物，即语之言：“汝作头太大，作项极小；作手太大，作臂极小；作脚极小，作踵极大；如似譬□舍□鬼。” 以此义当知各各自业所造，非梵天能造。 诸佛说法，不著二边，亦不著断，亦不著常，如似八正道说法，诸外道见是断常事已，便生执著，欺诳世间，作法形像，所说实是非法。 
§62 病人食雉肉喻 昔有一人，病患委笃。良医占之曰：“须恒食一种雉肉，可得愈病。” 而此病者，市得一雉，食之已尽，更不复食。 医於後时，见便问之：“汝病愈未？” 病者答言：“医先教我恒食雉肉，是故今者食一雉已尽，更不敢食。” 医复语言：“若前雉已尽，何不更食？汝今云何止食一雉，望得愈病？” 一切外道，亦复如此。闻佛、菩萨无上良医说言，当解心识。外道等执於常见，便谓过去、未来、现在唯是一识，无有迁谢。犹食一雉，是故不能疗其愚惑烦恼之病。大智诸佛教诸外道、除其常见，一切诸法念念生灭。何有一识常恒不变。如彼世医，教更食雉，而得病愈。佛亦如是。教诸众生，令得解诸法坏故不常、续故不断，即得●除常见之病。 
§63 伎儿著戏罗刹服共相惊怖喻 昔乾陀卫国有诸诸伎儿，因时饥俭，逐食他土。经婆罗新山，而此山中，素饶恶鬼、食人罗刹。 时诸伎尔会宿山中，山中风寒，然火而卧。 伎人之中有患寒者，著彼戏衣罗刹之服，向火而座。 时行伴中从睡寤者，卒见火边有一罗刹，竟不谛观，舍之而走。遂相惊动，一切伴侣悉皆逃奔。 时彼伴中著罗刹衣者，亦复寻逐，奔驰绝走。 诸同行者见其在後，谓欲加害，倍增惶怖，越度山河，投赴沟壑，身体伤破，疲极委顿，乃至天明，方知非鬼。 一切凡夫，亦复如是。处於烦恼饥俭善法，而欲远求常乐我净无上法食，便於五阴之中横计於我，以我见故，流驰生死，烦恼所逐，不得自在，坠堕三途恶趣沟壑，至天明者，喻生死夜尽，智慧明晓，方知五阴无有真我。 
§65 五百欢喜丸喻 昔有一妇，荒淫无度，欲情既盛，嫉恶其夫；每思方策，频欲残害。种种设计，不得其便。 会值其夫，聘使邻国。妇密为计，造毒药丸，欲用害夫。诈语夫言：“尔今远使，虑有乏短。今我造作五百欢喜丸，用为资粮，以送与尔。尔若出国至他境界，饥困之时，乃可取食。” 夫用其言，至他界已，未及食之，於夜暗中，止宿林间，畏惧恶兽，上树避之。其欢喜丸忘置树下，即以其夜值五百偷贼，盗彼国王五百匹马，并及宝物，来止树下。由其逃突，尽皆饥渴，於其树下，见欢喜丸，诸贼取已，各食一丸。药毒气盛，五百群贼一时俱死。 时树上人至天明已，见此群贼死在树下，诈以刀箭斫射死尸，收其鞍马，驱向彼国。 时彼国王，多将人众，案迹来逐。会於中路，值於彼王。 彼王问言：“尔是何人？何处得马？” 其人答言：“我是某国人，而於道路值此群贼，共相斫射。五百群贼今皆一处死在树下。由是之故，我得此马，及以珍宝，来投王国。若不见信，可遣往看贼之疮痍杀害处所。” 王时即遣亲信往看，果如其言。王时欣然，叹未曾有。既还国已，厚加爵赏，大赐珍宝，封以聚落。 彼王旧臣，咸生嫉妒，而白王言：“彼是远人，未可服信。如何卒尔宠遇过厚？至於爵赏，逾越旧臣。” 远人闻已，而作是言：“谁有勇健，能共我试？请於平原校其伎能。”旧人愕然，无敢敌者。 後时彼国大旷野中，有恶师子，截道杀人，断绝王路。彼时旧臣详共议之：“彼远人者，自谓勇健，无能敌者，今复若能杀彼师子，为国除害，真为奇特。” 作是议已，便白於王。 王闻是已，给赐刀杖，寻即遣之。 尔时远人既受敕已，坚强其意，向师子所。师子见之，奋激鸣吼，腾跃而前。远人惊怖，即便上树。师子张口、仰头向树。其人怖急，失所捉刀，值师子口。师子寻死。 尔时远人欢喜踊跃，来白於王。王倍宠遇。 时彼国人卒尔敬服，咸皆赞叹。 其妇人欢喜丸者，喻不敬施；王遣使者，喻善知识；至他国者，喻於诸天；杀群贼者，喻得须陀洹，强断五欲，并诸烦恼；遇彼国王者，喻遭致贤圣；国旧人等生嫉妒者，喻诸外道见有智者能断烦恼、及以五欲，便生诽谤，言无此事；远人激厉而言旧臣无能与我共为敌者，喻於外道无敢抗衡；杀师子者，喻破恶魔；既断烦恼，又伏恶魔，便得无著道果封赏；每常怖怯者，喻能以弱而制於强；其於初时虽无净心，然彼其施遇善知识便获胜报。不净之施，犹尚如此，况复善心欢喜布施。是故应当於福田所勤心修施。 
§66 口诵乘船法而不解用喻 昔有大长者子，共诸商人入海采宝。 此长者子善诵入海捉船方法，若入海水漩●洄流矶激之处，当如是捉，如是正，如是住。语众人言：“入海方法，我悉知之。” 众人闻已，深信其语。 既至海中，未经几时，船师遇病，忽然便死。时长者子即便代处。 至洄●驶流之中，唱言当如是捉，如是正。船盘回旋转，不能前进，至於宝所。举船商人没水而死。 凡夫之人，亦复如是。少习禅法，安般数息，及不净观，虽诵其文，不解其义。种种方法，实无所晓，自言善解，妄授禅法，使前人迷乱失心，倒错法相，终年累岁空无所获。如彼愚人使他没海。 
§67 夫妇食饼共为要喻 昔有夫妇，有三番饼，夫妇共分，各食一饼；馀一番在，共作要言：“若有语者，要不与饼。” 既作要已，为一饼故，各不敢言。 须臾有贼，入家偷盗，取其财物；一切所有尽毕贼手。 夫妇二人以先要故，眼看不语。 贼见不语，即其夫前，侵略其妇，其夫眼见，亦复不语。 妇便唤贼，语其夫言：“云何痴人，为一饼故，见贼不唤？” 其夫拍手笑言：“咄！婢，我定得饼，不复与尔。” 世人闻之，无不嗤笑。 凡夫之人亦复如是。为小名利故，诈现静默，为虚假烦恼种种恶贼之所侵略，丧其善法，坠堕三途，都不怖畏。求出世道，方於五欲，耽著嬉戏，虽遭大苦，不以为患。如彼愚人等无有异。 
§68 共相怨害喻昔有一人，共他相嗔，愁忧不乐。 有人问言：“汝今何故愁悴如是？” 即答之言：“有人毁我，力不能报。不知何方可得报之？是以愁耳。” 有人语言：“唯有《□陀罗咒》可以害彼。但有一患，未及害彼，返自害己。” 其人闻已，便大欢喜：“愿但教我。虽当自害，要望伤彼。” 世间之人亦复如是。为□恚故，欲求《□陀罗咒》用恼於彼，竟未害他，先为□恚，反自恼害，堕於地狱、畜生、饿鬼。如彼愚人等无差别。 
§69 效其祖先急速食喻 昔有一人从北天竺至南天竺。住止既久，即聘其女共为夫妇。 时妇为夫造设饮食，夫得急吞，不避其热。 妇时怪之，语其夫言：“此中无贼劫夺人者，有何急事，匆匆乃尔，不安徐食！” 夫答妇言：“有好密事，不得语汝。” 妇闻其言，谓有异法，殷勤问之。 良久乃答：“我祖父已来，法常速食。我今效之，是故疾耳。” 世间凡人亦复如是。不达正理，不知善恶，作诸邪行，不以为耻，而云我祖父已来，作如是法。至死受行，终不舍离。如彼愚人，习其速食，以为好法。 
§70 □庵婆罗果喻 昔有一长者，遣人持钱至他园中买庵婆罗果而欲食之，而敕之言：“好甜美者，汝当买来。” 即便持钱往买其果。果主言：“我此树果，悉皆美好，无一恶者。汝□一果，足以知之。” 买果者言：“我今当一一□之，然後当取。若但□一，何以可知？”寻即取果一一皆□。 持来归家，长者见已，恶而不食，便一切都弃。 世间之人亦复如是。闻持戒施得大富乐，身常安稳，无有诸患。不肯信之，便作是言：“布施得福，我自得时然後可信。”目睹现世贵贱贫穷，皆是先业所获果报，不知推一以求因果，方怀不信，须己自经。一旦命终，财物丧失，如彼□果，一切都弃。 
§71 为二妇故丧其两目喻 昔有一人，聘取二妇。若近其一，为一所烟□。不能裁断，便在二妇中间，正身仰卧。 值天大雨，屋舍淋漏，水土俱下，堕其眼中。以先有要，不敢起避，遂令二目俱失其明。 世间凡夫亦复如是。亲近邪友，习行非法，造作结业，堕三恶道，长处生死，丧智慧眼。如彼愚夫，为其二妇故，二眼俱失。 
§72 □米决口喻 昔有一人，至妇家舍，见其捣米，便往其所，偷米□之。 妇来见夫，欲共其语，满口中米，都不应和。羞其妇故，不肯弃之，是以不语。 妇怪不语，以手摸看，谓其口肿，语其父言：“我夫始来，卒得口肿，都不能语。” 其父即便唤医治之。时医言曰：“此病最重，以刀决之，可得差耳！” 即便以刀决破其口，米从口出，其事彰露。 世间之人，亦复如是。作诸恶行，犯於净戒，覆藏其过，不肯发露，堕於地狱、畜生、饿鬼。如彼愚人，以小羞故，不肯吐米，以刀决口，乃显其过。 
§73 诈言马死喻 昔有一人骑一黑马入阵击贼，以其怖故，不能战斗，便以血污涂其面目，诈现死相，卧死人中，其所乘马为他所夺。 军众既去，便欲还家，即截他人白马尾来。 既到舍已，有人问言：“汝所乘马今为所在？何以不乘？” 答言：“我马已死，遂持尾来。” 旁人语言：“汝马本黑，尾何以白？” 默然无对，为人所笑。 世间之人，亦复如是。自言善好，修行慈心，不食酒肉，然杀害众生，加诸楚毒，妄自称善，无恶不作。如彼愚人诈言马死。 
§74 出家凡夫贪利养喻 昔有国王，设於教法，诸有婆罗门等，在我国内，制抑洗净。不洗净者，驱令策使种种苦役。 有婆罗门空捉澡罐，诈言洗净。人为著水，即便泻弃，便作是言：“我不洗净，王自洗之。” 为王意故，用避王役，妄言洗净，实不洗之。 出家凡夫亦复如是。剃头染衣，内实毁禁，诈现持戒，望求利养，复避王役。外似沙门，内实虚欺，如捉空瓶，但有外相 
§75 驼□俱失喻 昔有一人，先□中盛谷。 骆驼入头□中食谷，复不得出。 既不得出，以为忧恼。有一老人来，语之言：“汝莫愁也。我教汝出。汝用我语，必得速出。汝当斩头，自得出之。” 即用其语，以刀斩头。既复杀驼，而复破□。如此痴人，世间所笑。 凡夫愚人，亦复如是。希心菩提，志求三乘，宜持禁戒，防护诸恶。然为五欲毁破净戒。既犯禁已，舍离三乘，纵心极意，无恶不造。乘及净戒二俱捐舍。如彼愚人，驼□俱失。 
§76 田夫思王女喻 昔有田夫游行城邑，见国王女颜貌端正，世所希有。昼夜想念，情不能已。思与交通，无由可遂。颜色瘀黄，即成重病3。 诸所亲见，便问其人：“何故如是？” 答亲里言：“我昨见王女，颜貌端正，思与交通，不能得故，是以病耳。我若不得，必死无疑。” 诸亲语言：“我当为汝作好方便，使汝得之，勿得愁也。” 後日见之，便语之言：“我等为汝，便为是得。唯王女不欲。” 田夫闻之，欣然而笑，谓呼必得。 世间愚人亦复如是。不别时节春、秋、冬、夏，便於冬时掷种土中，望得果实，徒丧其功，空无所获，芽、茎、枝、叶一切都失。世间愚人，修习少福，谓为具足，便谓菩提已可证得。如彼田夫希望王女。 
§77 □驴乳喻 昔边国人不识於驴，闻他说言驴乳甚美，都无识者。 尔时诸人得一父驴，欲□其乳，争共捉之。其中有捉头者，有捉耳者，有捉尾者，有捉脚者，复有捉器者，各欲先得，於前饮之。 中捉驴根，谓呼是乳，即便□之，望得其乳。 众人疲厌，都无所得，徒自劳苦，空无所获，为一切世人之所嗤笑。 外道凡夫亦复如是。闻说於道不应求处，妄生想念，起种种邪见，裸形自饿，投岩赴火，以是邪见，堕於恶道。如彼愚人妄求於乳。 
§78 与儿期早行喻 昔有一人，夜语儿言：“明当共汝至彼聚落，有所取索。” 儿闻语已，至明清旦，竟不问父，独往诣彼。 既至彼已，身体疲极，空无所获，又不得食，饿渴欲死，寻复回还，求见其父。 父见子来，深责之言：“汝大愚痴，无有智慧。何不待我，空自往来？徒受其苦。为一切世人之所嗤笑。” 凡夫之人亦复如是。设得出家，即剃须发,服三法衣，不求明师谘受道法，失诸禅定道品功德，沙门妙果一切都失。如彼愚人，虚作往返，徒自劳苦，形似沙门，实无所得。 
§79 为王负机喻 昔有一王，欲入无忧园中欢娱受乐。敕一臣言：“汝捉一机,持至彼园，我用坐息。” 时彼使人羞不肯捉，而白王言：“我不能捉，我愿担之。” 时王便以三十六机置其背上，驱使担之，至於园中。 如是愚人，为世所笑。 凡夫之人亦复如是。若见女人一发在地，自言持戒，不肯捉之。後为烦恼所惑，三十六物一时都捉，不生惭愧，至死不舍。如彼愚人担负於机。 
§80 倒灌喻 昔有一人患下部病，医言：“当须倒灌，乃可瘥耳。”便集灌具，欲以灌之。 医未至顷，便取服之，腹胀欲死，不能自胜。 医既来至，怪其所以，即便问之：“何故如是？” 即答医言：“向时灌药，我取服之，是故欲死。” 医闻是语，深责之言：“汝大愚人，不解方便。”即便以馀药服之，方得吐下，尔乃得瘥。” 如此愚人，为世所笑。 凡夫之人亦复如是。欲修学禅观种种方法，应观不净，反观数息；应数息者，反观六界。颠倒上下，无有根本，徒丧身命，为其所困。不谘良师，颠倒禅法，如彼愚人饮服不净。 
§81 为熊所□喻 昔有父子与伴共行，其子入林，为熊所啮，爪坏身体。困急出林，还至伴边。 父见其子身体伤坏，怪问之言：“汝今何故被此疮害？” 子报父言：“有一种物，身毛耽毵，来毁害我。” 父执弓箭，往到林间，见一仙人，毛发深长，便欲射之。 旁人语言：“何故射之？此人无害，常治有过。” 世间愚人亦复如是。为彼虽著法服无道行者之所骂辱，而滥害良善有德之人，喻如彼父，熊伤其子而枉加神仙。 
§82 比种田喻 昔有野人，来至田里，见好麦苗生长郁茂，问麦主言：“云何能令是麦茂好？” 其主答言：“平治其地，兼加粪水，故得如是。” 彼人即便依法用之，即以水粪调和其田。 下种於地，畏其自脚蹈地令坚，其麦不生。“我当坐一床上，使人□之，於上散种，尔乃好耳。” 即使四人，人擎一脚，至田散种，地坚逾甚，为人嗤笑。恐己二足，更增八足。 凡夫之人亦复如是。既修戒田，善芽将生，应当师谘，受行教诫，令法芽生。而返违犯，多作诸恶，便使戒芽不生。喻如彼人，畏其二足，倒加其八。 
§83 猕猴喻 昔有一猕猴为大人所打，不能奈何，反怨小儿。 凡夫之人亦复如是。先所□人，代谢不停，灭在过去。乃於相续後生之法，谓是前者，妄生□忿，毒恚弥深。如彼痴猴为大人所打，反□小儿。 
§84 月蚀打狗喻 昔阿修罗王见日月明净，以手障之。 无智常人，狗无罪咎，横加於恶。 凡夫亦尔。贪□愚痴，横苦其身，卧荆棘上，五热炙身，如彼月蚀，枉横打狗。 
§85 妇女患眼痛喻 昔有一女人，极患眼痛。 有知识女人问言：“汝眼痛耶？” 答言：“眼痛。” 彼女复言：“有眼必痛。我虽未痛，并欲挑眼，恐其後痛。” 傍人语言：“眼若在者，或痛不痛。眼若无者，终身长痛。” 凡愚之人亦复如是。闻富贵者衰患之本，畏不布施，恐後得报，财物殷溢，重受苦恼。有人语言：“汝若施者，或苦或乐；若不施者，贫穷大苦。”如彼女人不忍近痛，便欲去眼，乃为长痛。 
§86 父取儿耳□喻 昔有父子二人缘事共行，路贼卒起，欲来剥之。 其儿耳中有真金□，其父见贼卒发，畏失耳□，即便以手挽之，耳不时决。为耳□故，便斩儿头。 须臾之间，贼便弃去，还以儿头著於身上，不可平复。 如是愚人，为世所笑。 凡夫之人亦复如是。为名利故，造作戏论，言无二世，有二世；无中阴，有中阴；无心数法，有心数法；无种种妄想，不得法实。他人以如法轮破其所论，便言我论中都无是说，如是愚人，为小名利，便故妄语，丧沙门道果，身坏命终，堕三恶道。如彼愚人为小利故斩其儿头。 
§87 劫盗分财喻 昔有群贼共行劫盗，多取财物，即共分之。等以为分，唯有鹿野钦婆罗色不纯好，以为下分，与最劣者。 下劣者得之恚恨，谓呼大失。至城卖之，诸贵长者多与其价，一人所得倍於众伴，方乃欢喜，踊悦无量。 犹如世人不知布施有报无报，而行少施，得生天上，受无量乐。方更悔恨，悔不广施。如钦婆罗後得大价，乃生欢喜，施亦如是。少作多得，尔乃自庆，恨不益焉。 
§88 猕猴把豆喻 昔有一猕猴持一把豆，误落一豆在地，便舍手中豆，欲觅其一。 未得一豆，先所舍者鸡鸭食尽。 凡夫出家亦复如是。初毁一戒，而不能悔。以不悔故，放逸滋蔓，一切都舍。如彼猕猴，失其一豆，一切都弃。 
§89 得金鼠狼喻 昔有一人在路而行，道中得一金鼠狼，心中喜踊，持置怀中，涉路而进。至水欲渡，脱衣置地，寻时金鼠变为毒蛇。 此人深思：宁为毒蛇螫杀，要当怀去。心至冥感，还化为金。 傍边愚人见其毒蛇变成真宝，谓为恒尔，复取毒蛇内著怀□，即为毒蛇之所蜇螫，丧身殒命。 世间愚人亦复如是。见善获利，内无真心，但为利养，来附於法，命终之後，堕於恶处，如捉毒蛇被螫而死。 
§90 地得金钱喻 昔有贫人在路而行，道中偶得一囊金钱，心中大喜跃，即便数之。 数未能周，金主忽至，尽还夺钱。 其人当时悔不急去，懊恼之情，甚为极苦。 遇佛法者亦复如是。虽得值遇三宝福田，不勤方便，修行善业，忽尔命终，堕三恶道。如彼愚人还为其主夺钱而去。如偈所说： 今日营此事，明日造彼事。 乐著不观苦，不觉死贼至。 匆匆营众务，凡人无不尔。 如彼数钱者，其事亦如此。 
§91 贫人欲与富者等财物喻 昔有一贫人，有少财物。见大富者，意欲共等。 不能等故，虽有少财，欲弃水中。 傍人语言：“此物虽●，可得延君性命数日，何故舍弃掷著水中？” 世间愚人亦复如是。虽复出家。少得利养，心有希望，常怀不足，不能得与高德者等获其利养。见他宿旧有德之人，素有多闻，，多众供养，意欲等之。不能等故，心怀忧苦，便欲罢道。如彼愚人欲等富贵者自弃己财。 
§92 小儿得欢喜丸喻 昔有一乳母抱儿涉路，行到疲极，睡眠不觉。 时有一人持欢喜丸授与小儿。小儿得已，贪其美味，不顾身物。此人即时解其钳锁、璎珞、衣物都尽持去。 比丘亦尔。乐在众务愦闹之处，贪少利养，为烦恼贼夺其功德、戒宝、璎珞，如彼小儿贪少味故，一切所有，贼尽持去。 
§93 老母捉熊喻 昔有一老母在树下卧。熊欲来搏，尔时老母绕树走避，熊寻後逐，一手抱树，欲捉老母。 老母德得急，即时合树，捺熊两手，熊不得动。 更有异人来至其所，老母语言：“汝共我捉，杀分其肉。” 时彼人者，信老母语，即时共捉。 既捉之已，老母即便舍熊而走。其人後为熊所困。 如是愚人为世所笑。 凡夫之人亦复如是。作诸异论，既不善好，文辞繁重，多有诸病，竟不成迄，便舍终亡，後人捉之，欲为解释，不达其意，反为其困。如彼愚人代他捉熊，反自被害。 
§94 摩尼水窦喻 昔有一人与他妇通，交通未竟，夫从外来，即便觉之。住於门外，伺其出时，便欲杀害。 妇语人言，“我夫已觉，更无出处，唯有摩尼可以得出。”胡以水窦名为“摩尼”，欲令其人从水窦出。 其人错解，谓摩尼珠，所在求觅，而不知处。即作是言：“不见摩尼珠，我终不去。”须臾之间，为其所害。 凡夫之人亦复如是。有人语言：“生死之中，无常苦空无我，离断、常二边，处于中道，於此中过，可得解脱。”凡夫错解，便求世界有边、无边，及众生有我、无我，竟不能观中道之理，忽然命终，为於无常之所杀害，堕三恶道。如彼愚人推求摩尼，为他所害。 
§95 二鸽喻 昔有雌雄二鸽共同一巢，秋果熟时，取果满巢。於其後时，果乾减少，唯半巢在。 雄嗔雌曰：“取果勤苦，汝独食之，唯有半在。” 雌鸽答言：“我不独食，果自减少。” 雄鸽不信，嗔恚而言：“非汝独食，何由减少？”即便以●啄雌鸽杀。 未经几日，天降大雨，果得湿润，还复如故。 雄鸽见已，方生悔恨：“彼实不食，我妄杀他。即悲鸣命唤雌鸽：“汝何处去！” 凡夫之人亦复如是。颠倒在怀，妄取欲乐，不观无常，犯於重禁，悔不於後，竟何所及。後唯悲叹，如彼愚鸽。 
§96 诈称眼盲喻 昔有工匠师为王作务，不堪其苦，诈言眼盲，便得脱苦。 有馀作师闻之，便欲自毁其目，用避苦役。 有人语言：“汝何以自毁，徒受其苦？” 凡夫之人亦复如是。为少名誉，及以利养，便故妄言，毁坏净戒，身死命终，堕三恶道。如彼愚人为少利故，自毁其目。 
§97 为恶贼所劫失●[叠毛]喻 昔有二人为伴，共行旷野。一人被一领●[叠毛]，中路为贼所剥，一人逃避，走入草中。 其失●[叠毛]者先於●[叠毛]头裹一金钱，便语贼言：“此衣适可直一枚金钱，我今求以一枚金钱而用赎之。” 贼言：“金钱今在何处？” 即便●[叠毛]头解取示之，而语贼言：“此是真金，若不信我语，今此草中有好金师，可往闻之。” 贼既见之，复取其衣。 如是愚人●[叠毛]与金钱一切都失。自失其利，复使彼失。 凡夫之人亦复如是。修行品德，作诸功德，为烦恼贼之所劫掠，失其善法，丧诸功德。不但自失其利，复使馀人失其道业，身坏命终，堕三恶道。如彼愚人，彼此俱失。 
§98 小儿得大龟喻 昔有一小儿陆地游戏，得一大龟，意欲杀之，不知方便，而问人言：“云何得杀？” 有人语言：“汝但掷置水中，即时可杀。” 尔时小儿信其语故，即掷水中。龟得水已，即便走去。 凡夫之人亦复如是。欲守护六根，修诸功德，不解方便，而问人言：“作何因缘而得解脱？”邪见外道、天魔波旬、及乃恶知识而语之言：“汝但极意六尘，恣精五欲，如我语者，必得解脱。”如是愚人，不谛思维，便用其语，身坏命终，堕三恶道。如彼小儿掷龟水中。 (完) 

            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
