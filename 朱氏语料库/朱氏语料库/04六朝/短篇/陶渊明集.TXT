#篇名:陶渊明集
#类型:诗;东晋
#时代:4

                          陶渊明集(东晋)


           §停云并序

停云，思亲友也。
樽湛新醪，园列初荣，愿言不从，叹息弥襟。

霭霭停云，蒙蒙时雨，八表同昏，平路伊阻。
静寄东轩，春醪独抚；良朋悠邈，搔首延伫。

停云霭霭，时雨蒙蒙，八表同昏，平陆成江。
有酒有酒，闲饮东窗；愿言怀人，舟车靡从。

东园之树，枝条载荣，竞用新好，以招余情。
人亦有言，日月于征，安得促席，说彼平生。

翩翩飞鸟，息我庭柯，敛翮闲止，好声相和。
岂无他人，念子实多；愿言不获，抱恨如何!


           §时运并序

时运，游暮春也。
春服既成，景物斯和，偶景独游，欣慨交心。

迈迈时运，穆穆良朝，袭我春服，薄言东郊。
山涤余霭，宇暧微霄，有风自南，翼彼新苗。

洋洋平津，乃漱乃濯；邈邈遐景，载欣载瞩。
人亦有言，称心易足；挥兹一觞，陶然自乐。

延目中流，悠想清沂，童冠齐业，闲泳以归。
我爱其静，寤寐交挥；但恨殊世，邈不可追。

斯晨斯夕，言息其庐。花药分列，林竹翳如。
清琴横床，浊酒半壶。黄唐莫逮，慨独在余。


           §荣木并序

荣木，念将老也。
日月推迁，已复九夏；总角闻道，白首无成。

采采荣木，结根於兹，晨耀其华，夕已丧之。
人生若寄，憔悴有时；静言孔念，中心怅而。

采采荣木，于兹托根，繁华朝起，慨暮不存。
贞脆由人，祸福无门，匪道曷依，匪善奚敦！

嗟予小子，禀兹固陋，徂年既流，业不增旧。
志彼不舍，安此日富；我之怀矣，怛焉内疚。

先师遗训，余岂云坠！四十无闻，斯不足畏。
脂我名车，策我名骥，千里虽遥，孰敢不至！


           §赠长沙公并序

长沙公於余为族，祖同出大司马。
昭穆既远，以为路人，经过浔阳，临别赠此。

同源分流，人易世疏，慨然寤叹，念兹厥初。
礼服遂悠，岁月眇徂，感彼行路，眷然踌躇。

於穆令族，允构斯堂，谐气冬暄，映怀圭璋；
爰采春华，载警秋霜。我曰钦哉！实宗之光。

伊余云遘，在长忘同；笑言未久，逝焉西东。
遥遥三湘，滔滔九江，山川阻远，行李时通。

何以写心，贻兹话言：进篑虽微，终焉为山。
敬哉离人，临路凄然；款襟或辽，音问其先。


           §酬丁柴桑

有客有客，爰来爰止；秉直司聪，于惠百里。
飧胜如归，聆善若始。

匪惟谐也，屡有良由。载言载眺，以写我忧；
放欢一遇，既醉还休。实欣心期，方从我游。


           §答庞参军并序

庞为卫军参军，从江陵使上都，过浔阳见赠。

衡门之下，有琴有书；载弹载咏，爰得我娱。
岂无他好？乐是幽居；朝为灌园，夕偃蓬卢。
人之所宝，尚或未珍；不有同爱，云胡以亲！
我求良友，实觏怀人；欢心孔洽，栋宇惟邻。

伊予怀人，欣德孜孜；我有旨酒，与汝乐之。
乃陈好言，乃著新诗；一日不见，如何不思！

嘉游未¤，誓将离分；送尔于路，衔觞无欣。
依依旧楚，邈邈西云，之子之远，良话曷闻。

昔我云别，仓庚载鸣；今也遇之，霰雪飘零。
大藩有命，作使上京；岂忘宴安，王事靡宁。

惨惨寒日，肃肃其风，翩彼方舟，容与冲冲。
勖哉征人，在始思终；敬兹良辰，以保尔躬。


           §劝农

悠悠上古，厥初生民，傲然自足，抱朴含真。
智巧既萌，资待靡固。谁其瞻之，实赖哲人。

哲人伊何？时惟后稷；瞻之伊何？实曰播植，
舜既躬耕，禹亦稼穑；远若周典，八政始食。

熙熙令德，猗猗原陆，卉木繁荣，和风清穆。
纷纷士女，趋时竞逐；桑妇宵兴，农夫野宿。

气节易过，和泽难久。冀缺携俪，沮溺结耦。
相彼贤达，犹勤陇亩；矧伊众庶，曳裾拱手！

民生在勤，勤则不匮。宴安自逸，岁暮奚冀！
儋石不储，饥寒交至，顾余俦列，能不怀愧！

孔耽道德，樊须是鄙。董乐琴书，田园不履。
若能超然，投迹，高轨，敢不敛衽，敬赞德美。


           §命子

悠悠我祖，爰自陶唐。邈焉虞宾，历世重光。
御龙勤夏，豕韦翼商。穆穆司徒，厥族以昌。

纷纷战国，漠漠衰周，凤隐於林，幽人在丘。
逸¤¤云，奔鲸骇流。天集有汉，眷予愍侯。

於赫愍候，运当攀龙；抚剑风迈，显兹武功。
书誓山河，启土开封。¤¤丞相，允迪前踪。

浑浑长源，蔚蔚洪柯；群川载导，众条载罗。
时有语默，运因隆¤；在我中晋，业融长沙。

桓桓长沙，伊勋伊德，天子畴我，专征南国。
功遂辞归，临宠不忒。孰谓斯心，而近可得。

肃矣我祖，慎终如始；直方二台，惠和千里。
於皇仁考，淡焉虚止，寄迹风云，冥兹愠喜。

嗟余寡陋，瞻望弗及。顾惭华鬓，负影只立。
三千之罪，无後为急。我诚念哉，呱闻尔泣。

卜云嘉日，占亦良时，名汝曰俨，字汝求思。
温恭朝夕，念兹在兹。尚思孔汲，庶其企而！

厉夜生子，遽而求火；凡百有心，奚特於我！
既见其生，实欲其可。人亦有言，斯情无假。

日居月诸，渐免於孩。福不虚至，祸亦易来，
夙兴夜寐，愿尔斯才。尔之不才，亦已焉哉！


           §归鸟

翼翼归鸟，晨去於林；远之八表，近憩云岑。
和风弗恰，翻翮求心；顾俦相鸣，景庇清阴。

翼翼归鸟，载翔载飞。虽不怀游，见林情依。
遇云颉颃，相鸣而归。遐路诚悠，性爱无遗。

翼翼归鸟，驯林徘徊；岂思天路，欣反旧栖。
虽无昔侣，众声每谐。日夕气清，悠然其怀。

翼翼归鸟，戢羽寒条；游不旷林，宿则森标。
晨风清兴，好音时交；¤缴奚施，已卷安劳！


           §形影神三首并序

贵贱贤愚，莫不营营以惜生，斯甚惑焉；
故极陈形、影之苦，言神辨自然以释之。
好事君子，共取其心焉。

形赠影

天地长不没，山川无改时。草木得常理，霜露荣悴之；
谓人最灵智，独复不如兹。适见在世中，奄去靡归期，
奚觉无一人，亲识岂相思！但余平生物，举目情凄而。
我无腾化术，必尔不复疑。愿君取吾言，得酒莫苟辞。

影答形

存生不可言，卫生每苦拙；诚愿游昆华，邈然兹道绝。
与子相遇来，未尝异悲悦；憩荫若暂乖，止日终不别。
此同既难常，黯尔俱时灭；身没名亦尽，念之五情热。
立善有遗爱，胡为不自竭？酒云能消忧，方此讵不劣！

神释

大钧无私力，万理自森著，人为三才中，岂不以我故！
与君虽异物，生而相依附，结¤既喜同，安得不相语！
三皇大圣人，今复在何处？彭祖爱永年，欲留不得住。
老少同一死，贤愚无复数。日醉或能忘，将非促龄具！
立善常所欣，谁当为汝誉？甚念伤吾生，正宜委运去；
纵浪大化中，不喜亦不惧，应尽便须尽，无复独多虑。


           §九日闲居并序

余闲居，爱重九之名；
秋菊盈园，而持醪靡由，空服九华，寄怀於言。

世短意恒多，斯人乐久生。日月依辰至，举俗爱其名。
露凄暄风息，气澈天象明；往燕无遗影，来雁有余声。
酒能祛百虑，菊解制颓龄，如何蓬卢士，空视时运倾！
尘爵耻虚¤，寒华徒自荣，敛襟独闲谣，缅焉起深情。
栖迟固多娱，淹留岂无成。


           §归园田居五首

其一
少无适俗韵，性本爱丘山。误落尘网中，一去三十年。
羁鸟恋旧林，池鱼思故渊。开荒南野际，守拙归园田。
方宅十余亩，草屋八九间，榆柳荫後檐，桃李罗堂前。
暧暧远人村，依依墟里烟；狗吠深巷中，鸡鸣桑树颠。
户庭无尘杂，虚室有余闲。久在樊笼里，复得返自然。

其二
野外罕人事，穷巷寡轮鞅；白日掩荆扉，虚室绝尘想。
时复墟曲中，披草共来往；相见无杂言，但道桑麻长。
桑麻日已长，我土日已广，常恐霜霰至，零落同草莽。

其三
种豆南山下，草盛豆苗稀。晨兴理荒秽，带月荷锄归。
道狭草木长，夕露沾我衣；衣沾不足惜，但使愿无违。

其四
久去山泽游，浪莽林野娱。试携子侄辈，披榛步荒墟。
徘徊丘陇间，依依昔人居；井灶有遗处，桑竹残朽株。
借问采薪者；此人皆焉如？薪者向我言：死没无复余。
“一世异朝市”，此语真不虚！
人生似幻化，终当归空无。

其五
怅恨独策还，崎岖历榛曲。山涧清且浅，可以濯吾足。
漉我新熟酒，只鸡招近局。日入室中¤，荆薪代明烛。
欢来苦夕短，已复至天旭。


           §游斜川并序

辛丑正月五日，天气澄和，风物闲美，与二三邻曲，
同游斜川。临长流，望曾城，鲂鲤跃鳞於将夕，
水鸥乘和以翻飞。彼南阜者，名实旧矣，不复乃为嗟叹；
若夫曾城，傍无依接，独秀中皋；遥想灵山，有爱嘉名。
欣对不足，率尔赋诗。悲日月之遂往，悼吾年之不留；
各疏年纪乡里， 以纪其时日。

开岁倏五日，吾生行归休；念之动中怀，及辰为兹游。
气和天惟澄，班坐依远流；弱湍驰文鲂，闲谷矫鸣鸥。
迥泽散游目，缅然睇曾丘；虽微九重秀，顾瞻无匹俦。
提壶接宾侣，饮满更献酬。未之从今去，当复如此不？
中觞纵遥情，忘彼千载忧；且极今朝乐，明日非所求。


           §示周续之祖企谢景夷三郎

负¤颓檐下，终日无一欣。药石有时闲，念我意中人。
相去不寻常，道路邈何因。周生述孔业，祖谢响然臻；
道丧向千载，今朝复斯闻。马队非讲肆，校书亦已勤。
老夫有所爱，思与尔为邻；愿言诲诸子，从我颍水滨。

乞食

饥来驱我去，不知竟何之；行行至斯里，扣门拙言辞。
主人解我意，遗赠岂虚来。谈谐终日夕，觞至辄倾杯；
情欣新知欢，言咏遂赋诗。感子漂母惠，愧我非韩才；
衔戢知何谢，冥报以相贻。


           §诸人共游周家墓柏下

今日天气佳，清吹与鸣弹；感彼柏下人，安得不为欢！
轻歌散新声，绿酒开芳颜；未知明日事，余襟良以殚。


           §怨诗楚调示庞主簿邓治中

天道幽且远，鬼神茫昧然。结发念善事，¤¤六九年。
弱冠逢世阻，始室丧其偏。炎火屡焚如，螟蜮恣中田；
风雨纵横至，收敛不盈廛。夏日常抱饥，寒夜无被眠；
造夕思鸡鸣，及晨愿乌迁。在己何怨天，离忧凄目前。
吁嗟身後名，於我若浮烟。慷慨独悲歌，锺期信为贤。


           §答庞参军并序

三复来贶，欲罢不能。自尔邻曲，冬春再交；
款然良对，忽成旧游。俗谚云：“数面成亲旧”，
况情过此者乎？人事好乖，便当语离；杨公所叹，
岂惟常悲。吾抱疾多年，不复为文，本既不丰，
复老病继之；辄依周礼往复之义，且为别後相思之资。

相知何必旧，倾盖定前言。有客赏我趣，每每顾林园。
谈谐无俗调，所说圣人篇；或有数斗酒，闲饮自欢然。
我实幽居士，无复东西缘；物新人唯旧，弱毫多所宣。
情通万里外，行迹滞江山；君其爱体素，来会在何年！


           §五月旦作和戴主簿

虚舟纵逸棹，回复遂无穷。发岁始¤仰，星纪奄将中。
明两萃时物，北林荣且丰，神渊写时雨，晨色奏景风；
既来孰不去，人理固有终。屈常待其尽，曲肱岂伤冲，
迁化或夷险，肆志无¤隆。即事如已高，何必升华嵩。


           §连雨独饮

运生会归尽，终古谓之然。世间有松乔，於今定何闻。
故老赠余酒，乃言饮得仙；试酌百情远，重觞忽忘天。
天岂去此哉，任真无所先。云鹤有奇翼；八表须臾还；
自我抱兹独，¤¤四十年。形骸久已化，心在复何言。


           §移居二首

其一
昔欲居南村，非为卜其宅；闻多素心人，乐与数晨夕。
怀此颇有年，今日从兹役。敝卢何必广，取足蔽床席。
邻曲时时来，抗言谈在昔；奇文共欣赏，疑义相与析。

其二
春秋多佳日，登高赋新诗；过门更相呼，有酒斟酌之。
农务各自归，闲暇辄相思，相思则披衣，言笑无厌时。
此理将不胜，无为忽去兹。衣食当须纪，力耕不吾欺。


           §和刘柴桑

山泽久见招，胡事乃踌躇？直为亲旧故，未忍言索居。
良辰入奇怀，挈杖还西庐；荒涂无归人，时时见废墟。
茅茨已就治，新畴复应畲。谷风转凄薄，春醪解饥劬；
弱女虽非男，慰情良胜无。栖栖世中事，岁月共相疏；
耕织称其用，过此奚所须！去去百年外，身名同翳如。


           §酬刘柴桑

穷居寡人用，时忘四运周；榈庭多落叶，慨然知已秋。
新葵郁北牖，嘉¤养南畴，今我不为乐，知有来岁不？
命室携童弱，良日登远游。


           §和郭主簿二首

其一
蔼蔼堂前林，中夏贮清阴；凯风因时来，回飙开我襟。
息交游闲业，卧起弄书琴。园蔬有余滋，旧¤犹储今；
营己良有极，过足非所钦。春秫作美酒，酒熟吾自斟，
弱子戏我侧，学语未成音。此事真复乐，聊用忘华簪。
遥遥望白云，怀古一何深。

其二
和泽周三春，清凉素秋节；露凝无游氛，天高肃景澈。
陵岑耸逸峰，遥瞻皆奇绝。芳菊开林耀，青松冠岩列；
怀此贞秀姿，卓为霜下杰。衔觞念幽人，千载抚尔诀。
检素不获展，厌厌竟良月。


           §於王抚军坐送客

秋日凄且厉，百卉具已腓，爰以履霜节，登高饯将归。
寒气冒山泽，游云倏无依，州渚四缅邈，风水互乖违；
瞻夕欣良¤，离言聿云悲。晨鸟暮来还，悬车敛余晖，
逝止判殊路，旋驾怅迟迟。目送回舟远，情随万化遗。


           §与殷晋安别并序

殷先作晋安南府长史掾，因居浔阳；後作太尉参军，
移家东下，作此以赠。

游好非少长，一遇尽殷勤，信宿酬清话，益复知为亲。
去岁家南里，薄作少时邻；负杖肆游从，淹留忘霄晨。
语默自殊势，亦知当乖分；未谓事已及，兴言在兹春。
飘飘西来风，悠悠东去云，山川千里外，言笑难为因。
良才不隐世，江湖多贱贫，脱有经过便，念来存故人。


           §赠羊长史并序

左军羊长史，衔使秦川，作此与之。

愚生三季後，慨然念黄虞。得知千载外，正赖古人书。
贤圣留余迹，事事在中都，岂忘游心目，关河不可¤。
九域甫已一，逝将理舟舆；闻君当先迈，负¤不获俱。
路若经商山，为我少踌躇；多谢绮与角，精爽今何如？
紫芝谁复采，深谷久应芜，驷马无贳患，贫贱有交娱。
清谣结心曲，人乖运见疏；拥怀累代下，言尽意不舒。


           §岁暮和张常侍

市朝凄旧人，骤骥感悲泉，明旦非今日，岁暮余何言！
素颜敛光润，白发一已繁；阔哉秦穆谈，旅力岂未愆！
向夕长风起，寒云没西山，冽冽气遂严，纷纷非鸟还；
民生鲜常在，矧伊愁苦缠。屡厥清酤至，无以乐当年。
穷通靡攸虑，憔悴由化迁，抚己有深怀，履运增慨然。


           §和胡西曹示顾贼曹

蕤宾五月中，清朝起南¤；不驶亦不迟，飘飘吹我衣。
重云蔽白日，闲雨纷微微。流目视西园，晔晔荣紫葵；
於今甚可爱，奈何当复衰！感物愿及时，每恨靡所挥。
悠悠待秋稼，寥落将赊迟。逸想不可淹，猖狂独长悲。


           §悲从弟仲德

衔哀过旧宅，悲泪应心零；借问为谁悲？怀人在九冥。
礼服名群从，恩爱若同生；门前执手时，何意尔先倾！
在数竟未免，为山不及成。慈母沉哀疚，二胤才数龄。
双位委空馆，朝夕无哭声。流尘集虚坐，宿草旅前庭，
阶除旷游迹，园林独余情；翳然乘化去，终天不复形。
迟迟将回步，侧侧悲襟盈。


           §感士不遇赋并序

昔董仲舒作士不遇赋，司马子长又为之；余尝以三余之日，讲习之
暇，读其文，慨然惆怅。夫履信思顺，生人之善行；抱朴守静，君子之笃素。自真风告逝，大伪斯兴，闾阎懈廉退之节，市朝驱易进之心。怀正志道之士，或潜玉於当年；洁己清操之人，或没世以徒勤。故夷皓有“安归”之叹，三闾发“已矣”之哀。悲夫！寓形百年，而瞬息已尽；立行之难，而一城莫赏；此古人所以染翰慷慨，屡伸而不能已者也。夫导达意气，其惟文乎！抚卷踌躇，遂感而赋之。

咨大块之受气，何斯人之独灵；
禀神智以藏照，秉三五而垂名。
或击壤以自欢，或大济於苍生，
靡潜跃之非分，常傲然以称情。
世流浪而遂徂，物群分以相形，
密网裁而鱼骇，宏罗制而鸟惊；
彼达人之善觉，乃逃禄而归耕。
山嶷嶷而怀影，川汪汪而藏声；
望轩唐而永叹，甘贫贱以辞荣。
淳源汨以长分，美恶作以异途，
原百行之攸贵，莫为善之可娱。
奉上天之成命，师圣人之遗书；
发忠孝於君亲，生信义於乡闾。
推诚心而获显，不矫然而祈誉。

嗟乎！雷同毁异，物恶其上，
妙算者谓迷，直道者云妄。
坦至公而无猜，卒蒙耻而受谤；
虽怀琼而握兰，徒芳洁而谁亮。
哀哉，士之不遇，已不在炎帝、帝魁之世。
独只修以自勤，岂三省之或废；
庶进德以及时，时既至而不惠。
无爰生之晤言，念张季之终蔽；
愍冯叟於郎署，赖魏守以纳计。
虽谨然於必知，亦苦心而旷岁。
审夫市之无虎，¤三夫之献说。
悼贾傅之秀朗，纡远辔於促界；
悲董相之渊致，屡乘危而幸济。
感哲人之无偶，泪淋浪以洒袂。
承前王之清诲，曰天道之无亲；
澄得一以作鉴，恒辅善而佑仁。

夷投老以长饥，回早夭而又贫；
伤请车以备椁，悲茹薇而陨身。
虽好学与行义，何死生之苦辛！
疑报德之若兹，惧斯言之虚陈。
何旷世之无才，罕无路之不涩；
伊古人之慷慨，病奇名之不立。
广结发以从政，不愧赏於万邑，
屈雄志於戚竖，竟尺土之莫及！
留诚信於身後，动众人之悲泣。
商尽规以拯弊，言始顺而患入；
奚良辰之易倾，胡害胜其乃急！

苍昊遐缅，人事无已；有感有昧，畴测其理。
宁固穷以济意，不委曲而累己；
既轩冕之非荣，岂¤袍之为耻。
诚谬会以取拙，且欣然而归止；
拥孤襟以毕岁，谢良价於朝市。


           §闲情赋并序

初，张衡作定情赋，蔡邕作静情赋，检逸辞而宗澹泊，始则荡以思虑，而终归闲正。将以抑流宕之邪心，谅有助於讽谏。缀文之士，奕代继作；并因触类，广其辞义。余园闾多暇，复染翰为之；虽文妙不足，庶不谬作者之意乎！

夫何瑰逸之令姿，独旷世以秀群；
表倾城之艳色，期有德於传闻。
佩鸣玉以比洁，齐幽兰以争芬；
淡柔情於俗内，负雅志於高云。
悲晨曦之易夕，感人身之长勤；
同一尽於百年，何欢寡而愁殷！
褰朱帏而正坐，汛清瑟以自欣。
送纤指之余好，攮皓袖之缤纷；
瞬美目以流盼，含言笑而不分。

曲调将半，景落西轩，悲商叩林，白云依山。
仰睇天路，俯促鸣弦；神仪妩媚，举止详妍。
激清音以感余，愿接膝以交言。
欲自往以结誓，惧冒礼之为愆；
待凤鸟以致辞，恐他人之我先。
意惶惑而靡宁，魂须臾而九迁。
愿在衣而为领，承华首之余芳；
悲罗襟之宵离，怨秋夜之未央。
愿在裳而为带，束窈¤之纤身；
嗟温凉之异气，或脱故而服新。
愿在发而为泽，刷玄鬓於颓肩；
悲佳人之屡沐，从白水以枯煎。
愿在眉而为黛，随瞻视以闲扬；
悲脂粉之尚鲜，或取毁於华妆。
愿在莞而为席，安弱体於三秋；
悲文茵之代御，方经年而见求。
愿在丝而为履，附素足以周旋；
悲行止之有节，空委弃於床前。
愿在昼而为影，常依形而西东，
悲高树之多荫，慨有时而不同。
愿在夜而为烛，照玉容於两楹；
悲扶桑之舒光，奄灭景而藏明。
愿在竹而为扇，含凄飙於柔握；
悲白露之晨零，顾衿袖以缅邈。
愿在木而为桐，作膝上之鸣琴；
悲乐极以哀来，终推我而辍音。
考所愿而必违，徒契契以苦心。
拥劳情而罔诉，步容与於南林。
栖木兰之遗露，翳青松之余荫；
傥行行之有觌，交欣惧於中襟。
竟寂寞而无见，独¤想以空寻。
敛轻裾以复路，瞻夕阳而流叹；
步徙倚以忘趣，色惨凄而矜颜。
叶燮燮以去条，气凄凄而就寒；
日负影以偕没，月媚景於云端。
鸟凄声以孤归，兽索偶而不还；
悼当年之晚暮，恨兹岁之欲殚。
思宵梦以从之，神瓢¤而不安；
若凭舟之失棹，譬缘崖而无攀。

於时毕昴盈轩，北风凄凄，炯炯不寐，众念徘徊。
起摄带以伺晨，繁霜灿於素阶。
鸡敛翅而未鸣，笛流远以清哀。
始妙密以闲和，终寥亮而藏摧。
意夫人之在兹，托行云以送怀；
行云逝而无语，时奄冉而就过。
徒勤思以自悲，终阻山而带河。
迎清风以祛累，寄弱志於归波。
尤“蔓草”之为会，诵邵南之余歌。
坦万虑以存诚，憩遥情於八遐。


           §归去来兮辞并序

余家贫，耕植不足自给；幼稚盈室，瓶无储粟，生生所资，未见其术。亲故多劝余为长吏，脱然有怀，求之靡途；会有四方之事，诸候以惠爱为德，家叔以余贫苦，遂见用於小邑。於时风波未静，心惮远役；彭泽去家百里，公田之利，足以为酒，故便求之。及少日，眷然有归与之情。何则？质性自然，非矫厉所得；饥冻虽切，违己交病。尝从人事，皆口腹自役；於是怅然慷慨，深愧平生之志。犹望一稔，当敛裳宵逝；寻程氏妹丧于武昌，情在骏奔，自免去职。仲秋至冬，在官八十余日。因事顺心，命篇曰“归去来兮”；乙巳岁十一月也。

归去来兮，田园将芜胡不归！
既自以心为形役，奚惆怅而独悲。
悟已往之不谏，知来者之可追；
实迷途其未远，觉今是而昨非。
舟遥遥以轻扬，风飘飘而吹衣，问征夫以前路，恨晨光之熹微。

乃瞻衡宇，载欣载奔；僮仆欢迎，稚子候门。
三迳就荒，松菊犹存；携幼入室，有酒盈樽。
引壶觞以自酌，眄庭柯以怡颜；
倚南窗以寄傲，审容膝以易安。
园日涉以成趣，门虽设而常关；
策扶老以流憩，时矫首而遐观。
云无心而出岫，鸟倦飞而知还；
景翳翳以将入，抚孤松而盘桓。

归去来兮，请息交以绝游。
世与我而相违，复驾言兮焉求！
悦亲戚之情话，乐琴书以消忧。
农人告余以春及，将有事於西畴
。
或命巾车，或棹孤舟；既窈窕以寻壑，亦崎岖而经丘。
木欣欣以向荣，泉涓涓而始流；
善万物之得时，感吾身之行休！
已矣乎，寓形宇内，能复几时？曷不委心任去留！

胡为乎遑遑兮欲何之？富贵非我愿，帝乡不可期。
怀良辰以孤往，或植杖而耘耔；
登东皋以舒啸，临清流而赋诗。
聊乘化以归尽，乐夫天命复奚疑。


           §桃花园记并诗

晋太元中，武陵人捕鱼为业，缘溪行，忘路之远近，忽逢桃花林。夹岸数百步，中无杂树，芳草鲜美，落英缤纷；渔人甚异之。复前行，欲穷其林。林尽水源，便得一山。山有小口，¤佛若有光；便舍船从口入。初极狭，才通人；复行数十步，豁然开朗。土地平旷，屋舍俨然，有良田美池桑竹之属；阡陌交通，鸡犬相闻。其中往来种作，男女衣著，悉如外人；黄发垂髫，并怡然自乐。见渔人，乃大惊；问从所来，具答之。便要还家，为设酒杀鸡作食；村中闻有此人，咸来问讯。自云先世避秦时乱，率妻子邑人来此绝境，不复出焉；遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至家，皆出酒食；停数日，辞去。此中人语云：“不足为外人道也。”既出，得其船，便扶向路，处处志之。及郡下，诣太守说如此。太守即遣人随其往，寻向所志，遂迷不复得路。南阳刘子骥，高尚士也；闻之，欣欣规往。未果，寻病终。後遂无问津者。

嬴氏乱天纪，贤者避其世。黄绮之商山，伊人亦云逝；
往迹寝复湮，来迳遂芜废。相命肆农耕，日入从所憩。
桑竹垂余荫，菽稷随时艺；春蚕收长丝，秋熟靡王税。
荒路暧交通，鸡犬互鸣吠。俎豆犹古法，衣裳无新制。
童孺纵行歌，斑白欢游诣。草荣识节和，木衰知风厉；
虽无纪历志，四时自成岁。怡然有余乐，於何劳智慧！
奇踪隐五百，一朝敞神界。淳薄既异源，旋复还幽蔽。
借问游方士，焉测尘嚣外！愿言蹑轻风，高举寻吾契。


           §晋故征西大将军长吏孟府君传

君讳嘉，字万年，江夏¤人也。曾祖父宗，以孝行称，仕吴司空。祖父揖，元康中为庐陵太守。宗葬武昌新阳县，子孙家焉；遂为县人也。君少失父，奉母、二弟居。娶大司马长沙桓公陶侃第十女，闺门孝友，人无能间，乡闾称之。冲默有远量，弱冠，俦类咸敬之。同郡郭逊，以清操知名，时在君右；常叹君温雅平旷，自以为不及。逊从弟立，亦有才志，与君同时齐誉，每推服焉。由是名冠州里，声流京邑。

太尉颖川庾亮，以帝舅名望，受分陕之重，镇武昌，并领江州，辟君部庐陵从事。下郡还，亮引见，问风俗得失；对曰：“嘉不知，还传当问从吏。”亮以麈尾掩口而笑。诸从事既去，唤弟翼语之曰¤“孟嘉故是盛德人也。”君既辞出外，自除吏名，便步归家；母在堂，兄弟共相欢乐，怡怡如也。旬有余日，更版为劝学从事。时亮崇修学校，高选儒官，以君望实，故应尚德之举。太傅河南褚裒，简穆有器识，时为豫章太守，出朝宗亮，正旦大会，州府人士，率多时彦，君在坐次甚远；裒问亮¤“江州有孟嘉，其人何在？”亮云¤“在坐，
卿但自觅。”裒历观，遂指君谓亮曰¤“将无是耶？”亮欣然而笑。喜裒之得君，奇君为裒之所得；乃益器焉。举秀才，又为安西将军庾翼府功曹，再为江州别驾，巴丘令，征西大将军谯国桓温参军。

君色和而正，温甚重之。九月九日，温游龙山，参佐毕集，四弟二甥咸在坐。时佐吏并著戎服，有风吹君帽堕落，温目左右及宾客勿言，以观其举止。君初不自觉，良久如厕，温命取以还之。廷尉太原孙盛为谘议参军，时在坐，温命笔纸，令嘲之。文成示温，温以著坐处；君归，见嘲笑，而请笔作答。了不容思，文辞超卓，四座叹之。

奉使京师，除尚书删定郎，不拜。孝宗穆皇帝闻其名，赐见东堂；君辞以脚疾，不任拜起，诏使人扶入。君尝为刺使谢永别驾；永，会稽人，丧亡，君求赴义。路由永兴；高阳许询有隽才，辞荣不仕，每纵心独往，客居县界；尝乘船近行，适逢君过。叹曰¤“都邑美士，吾尽识之，独不识此人；唯闻中州有孟嘉者，将非是乎？然亦何由来此！”使问君之从者，君谓其使曰¤“本心相过，今先赴义，寻还就君。”及归，遂止信宿；雅相知得，有若旧交。还至，转从事中郎，俄迁长史；在朝¤然，仗正顺而已。门无杂宾，尝会神情独得，便超然命驾，迳之龙山；顾景酣宴，造夕乃归。温从容谓君曰¤“人不可无势，我乃能驾御卿。”後以疾终於家，年五十一。

始自总发，至於知命，行不苟合，言无夸矜；未尝有喜愠之容。好酣饮，逾多不乱；至於任怀得意，融然远寄，傍若无人。温尝问君¤“酒有何好，而君嗜之？”君笑而答曰¤“明公但不得酒中趣尔！”又问听妓丝不如竹，竹不如肉；答曰¤“渐近自然。”中散大夫桂阳罗含赋之曰¤“孟生善酣，不愆其意。”光禄大夫南阳刘耽，昔与君同在温府，渊明从父太常夔尝问耽¤“君若在，当已作公不？”答云¤“此本是三司人。”为时所重如此。

渊明先亲，君之第四女也；凯风“寒泉”之思，实钟厥心。谨按采行事，撰为此传。惧或乖谬，有亏大雅君子之德，所以战战兢兢，若履深薄云尔。

赞曰¤孔子称进德修业，以及时也。君清蹈衡门，则令闻孔昭；振缨公朝，则德音允集。道悠运促，不终远业。惜哉！仁者必寿，岂斯言之谬乎！


           §五柳先生传

先生不知何许人也，亦不详其姓字，宅边有五柳树，因以为号焉。闲静少言，不慕荣利。好读书，不求甚解；每有会意，便欣然忘食。性嗜酒，家贫不能恒得；亲旧知其如此，或置酒而招之。造饮辄尽，期在必醉。既醉而退，曾不吝情去留。环堵萧然，不蔽风日；短褐穿结，簟瓢屡空；晏如也。常著文章自娱，颇示己志。忘怀得失，以此自终。

赞曰¤黔娄之妻有言；“不戚戚於贫贱，不汲汲於富贵。”其言兹若人之俦乎？酣觞赋诗，以乐其志。无怀氏之民欤？葛天 氏之民欤？


           §读史述九章

余读史记，有所感而述之。

夷齐

二子让国，相将海隅；天人革命，绝景穷居。
采薇高歌，慨想黄虞；贞风凌俗，爰感懦夫。

箕子

去乡之感，犹有迟迟；矧伊代谢，触物皆非。
哀哀箕子，云胡能夷！狡童之歌，凄矣其悲。

管鲍

知人未易，相知实难；淡美初交，利乖岁寒。
管生称心，鲍叔必安；奇情双亮，令名俱完。

程杵

遗生良难，士为知己，望义如归，允伊二子。
程生挥剑，惧兹余耻；令德永闻，百代见纪。

七十二弟子

恂恂舞雩，莫曰匪贤；俱映日月，共餐至言。
恸由才难，感为情牵；回也早夭，赐独长年。

屈贾

进德修业，将以及时；如彼稷契，孰不愿之！
嗟乎二贤，逢世多疑，候詹写志，感¤献辞。

韩非

丰孤隐穴，以文自残；君子失时，白首抱关。
巧行居灾，忮辨召患，哀矣韩生，竟死说难。

鲁二儒

易大随时，迷变则愚，介介若人，特为贞夫。
德不百年，污我诗书，逝然不顾，被褐幽居。

张长公

远哉长公，萧然何事；世路多端，皆为我异。
敛辔¤来，独养其志；寝迹穷年，谁知斯意！


           §扇上画赞

荷¤丈人、长沮、桀溺、於陵仲子、张长公、
丙曼容、郑次都、薛孟尝、周阳¤。

三五道邈，淳风日尽；九流参差，互相推陨。
行逐物迁，心无常准；是以达人，有时而隐。

四体不勤，五¤不分；超超丈人，日夕在耘。
辽辽沮溺，耦耕自欣；人鸟不骇，杂兽斯群。
至矣於陵，养气浩然；蔑彼结驷，甘此灌园。
张生一仕，曾以事还；顾我不能，高谢人间。
迢迢丙公，望崖辄归；匪骄匪吝，前路威夷。
郑叟不合，垂钓川湄；交酌林下，清言究微。
孟尝游学，天网时疏；眷言哲友，振褐偕徂。
英哉周子，称疾闲居；寄心清尚，悠然自娱。

翳翳衡门，洋洋泌流；曰琴曰书，顾¤有俦。
饮河既足，自外皆休；缅怀千载，托契孤游。


           §尚长禽庆赞

尚子昔薄宦，妻孥共早晚；贫贱与富贵，读易悟益损。
禽生善周游，周游日已远；去矣寻名山，上反岂知反？


           §与子俨等疏

告俨、俟、佚、佟¤
天地赋命，生必有死；自古圣贤，谁独能免。子夏有言¤“死生有命，富贵在天；”四友之人，亲受音旨。发斯谈者，将非穷达不可妄求，寿夭永无外请故耶！

吾年过五十，少而穷苦，每以家弊，东西游走；性刚才拙，与物多忤。自量为己，必贻俗患，¤¤辞世，使汝等幼而饥寒。余尝感仲儒贤妻之言，败絮自拥，何惭儿子？此既一事矣。但恨邻靡二仲，室无莱妇，抱兹苦心，良独内愧。少学琴书，偶爱闲静，开卷有得，便欣然忘食。见树木交荫，时鸟变声，亦复欢然有喜。常言五六月中，北窗下卧，遇凉风暂至，自谓是羲皇上人。意浅识罕，谓斯可以保；日月遂往，机巧好疏，缅求在昔，眇然如何！

病患以来，渐就衰损；亲旧不遗，每以药石见救，自恐大分将有限也。汝辈稚小家贫，每役柴水之劳，何时可免，念之在心，若何可言。然汝等虽不同生，当思四海皆兄弟之义。鲍叔管仲，分财无猜；归生伍举，班荆道旧；遂能以败为成，因丧立功。他人尚尔，况同父之人哉！颍川韩元长，汉末名士，生处卿佐，八十而终；兄弟同居，至於没齿。济北汜稚春，晋时操行人也；七世同财，家人无怨色。诗曰¤“高山仰止，景行行止；”虽不能尔，至心尚之。汝其慎哉，吾复何言。


           §祭程氏妹文

维晋义熙三年五月甲辰，程氏妹服制再周，渊明以少牢之奠，¤而酹之。呜呼哀哉！

寒往暑来，日月寝疏；梁尘委积，庭草荒芜。
寥寥空室，哀哀遗孤，肴觞虚奠，人逝焉如！
谁无兄弟，人亦同生，嗟我与尔，特百常情。
慈妣早世，时尚孺婴，我年二六，尔才九龄。
爰从靡识，抚髫相成。

咨尔令妹，有德有操；靖恭鲜言，闻善则乐。
能正能和，惟友惟孝；行止中闺，可象可效。
我闻为善，庆自己蹈；彼苍何偏，而不斯报！
昔在江陵，重罗天罚，兄弟索居，乖隔楚越。
伊我与尔，百哀是切。黯黯高云，萧萧冬月，
白云掩晨，长风悲节。感惟崩号，兴言泣血。

寻念平昔，触事未远；书疏犹存，遗孤满眼。
如何一往，终天不返！寂寂高堂，何时复践！
藐藐孤女，曷依曷恃？茕茕犹魂，谁主谁祀？
奈何程妹，於此永已！死如有知，相见蒿里。
呜呼哀哉！


           §祭从弟敬远文

岁在辛亥，月惟仲秋，旬有九日，从弟敬远，卜辰云窆，永宁后土。感平生之游处，悲一往之不返，情恻恻以摧心，泪愍愍而盈眼。乃以园果时醪，祖其将行。呜呼哀哉！

於铄吾弟，有操有概；孝发幼龄，友自天爱。
少思寡欲，靡执靡介；後己先人，临财思惠。
心遗得失，情不依世；其色能温，其言则厉，
乐胜朋高，好是文艺。遥遥帝乡，爰感奇心；
绝粒委务，考盘山阴。淙淙悬溜，暧暧荒林。
晨采上药，夕闲素琴。曰仁者寿，窃独信之；
如何斯言，徒能见欺！年甫过立，奄与世辞；
长归蒿里，邈无还期！

惟我与尔，匪但亲友，父则同生，母则从母。
相及龆齿，并罹偏咎；斯情实深，斯爱实厚！
念彼昔日，同房之欢，冬无¤葛，夏渴瓢箪；
相将以道，相开以颜。岂不多乏，忽忘饥寒。

余尝学仕，缠绵人事，流浪无成，惧负素志。
敛策归来，尔知我意；常愿携手，¤彼众议，
每忆有秋，我将其刈，与汝偕行，舫舟同济。
三宿水滨，乐饮川界，静月澄高，温风始逝。
抚杯而言，物久人脆，奈何吾弟，先我离世！

事不可寻，思亦何极；日徂月流，寒暑代息。
死生异方，存亡有域；候晨永归，指涂载陟。
呱呱遗稚，未能正言；哀哀嫠人，礼仪孔闲。
庭树如故，斋宇廓然；孰云敬远，何时复还！

余惟人斯，昧兹近情，蓍龟有吉，制我祖行。
望¤翩翩，执笔涕盈；神其有知，昭余中诚。
呜呼哀哉！


           §自祭文

岁惟丁卯，律中无射，天寒夜长，风气萧索，鸿雁於征，草木黄落；陶子将辞逆旅之馆，永归於本宅。故人凄其相悲，同祖行於今夕。羞以嘉蔬，荐以清酌，候颜已冥，聆音愈漠。呜呼哀哉！

茫茫大块，悠悠高¤，是生万物，余得为人。
自余为人，逢运之贫；箪瓢屡罄，¤¤冬陈。
含欢谷汲，行歌负薪，翳翳柴门，事我宵晨。
春秋代谢，有务中园，载耘载耔，乃育乃繁。
欣以素牍，和以七弦，冬曝其日，夏濯其泉。
勤靡余劳，心有常闲。乐天委分，以至百年。

惟此百年，夫人爱之；惧彼无成，¤日惜时。
存为世珍，没亦见思；嗟我独迈，曾是异兹。
宠非己荣，涅岂吾缁；¤兀穷庐，酣饮赋诗。
识运知命，畴能罔眷，余今斯化，可以无恨。
寿涉百龄，身慕肥¤，从老得终，奚所复恋！
寒暑逾迈，亡既异存，外姻晨来，良友宵奔；
葬之中野，以安其魂。

¤¤我行，萧萧墓门，奢耻宋臣，俭笑王孙。
廓兮已灭，慨焉已遐，不封不树，日月遂过。
匪贵前誉，孰重後歌；人生实难，死如之何。
呜呼哀哉！


           §天子孝传赞

虞舜、夏禹、殷高宗、周文王。

虞舜父顽母¤，事之於畎亩之间，以孝¤¤，是以尧闻而授之。富有天下，贵为天子。以为不顺於父母，若穷而无归，惟顺亲可以得意。苟违朝夕，若婴儿之思恋，故称舜五十而慕。书曰¤“戛击鸣球，搏拊琴瑟以泳，祖考来格。”言思其来而训之。爱敬尽於事亲，是以德教加於百姓，刑於四海。

夏禹有天下以奉宗庙，然躬自菲薄以厚其孝。孔子曰¤“禹，吾无间然矣。菲饮食而致孝乎鬼神，恶衣服而致美乎黻冕。”禹之德，於是称闻。圣人之德，无以加於孝敬；孝敬之道，美莫大焉。

殷高宗谅阴，三年不言，百官总己而听於冢宰；三年而後言，天下咸欢，德教大行，殷道以兴。书曰¤“一人有庆，兆民赖之。”其此之谓乎?

周文王之为世子也，朝於王季日三，鸡鸣至於寝门，问於内竖，内竖曰“安”，文王乃喜；“不安”，则色忧，行不能正履。日中、暮，亦如之。食上，必视寒温之节；食下，必问所膳而後退。文王孝道光大，其化自近至远，刑於寡妻，以御於家邦，故得万国之欢心，以事其先王矣。

赞曰¤至哉后德，圣敬自天。陶渔致养，菲薄享先。亲瘠色忧，谅阴寝言。一人有庆，千载赖旃。


           §诸候孝传赞

周公旦、鲁孝公、河间惠王。

周公旦，武王之弟。成王幼少，周公摄政。制礼作乐，郊祀后稷以配天，宗祀文王於明堂，以配上帝；是以四海之内，各以其职来祭。诗曰¤“於穆清庙，肃雍显相。”言诸候乐其位而敬其事也。仲尼曰¤“孝莫大於严父，严父莫大於配天。”则周公其人也。贵而不骄，位高而弥谦，自承文武之休烈，孝道通於神明，光被四海。武王封之於鲁，备其礼乐，以奉宗庙焉。

鲁孝公之为公子，周宣王问公子能道训候者立之。樊穆仲称其孝曰¤“肃恭明神，而敬事耆老，赋事行刑，必问於遗训，咨於故实。不干所问，不犯所咨。”王曰：“然则能训理其民矣；”乃命之於夷宫，是为孝公。夫宗庙致敬，不忘亲也，有国不亦宜乎？

汉河间惠王，献王之曾孙也。西京藩臣，多骄放之失，其名德者，惟献王，而惠王继之，汉书称其能修献王之行。母薨，服丧尽礼。哀帝下诏书褒扬，以为宗室仪表，增封万户。礼，古之人皆然，至於末俗衰薄，固已贤矣；贵而率礼又难。其见褒赏，不亦宜乎。
赞曰¤贵骄殊途，不期而会。周公劳谦，乃成光大。二候承鲁，遵俭去泰。河间率礼，汉宗是赖。

           §卿大夫孝传赞

孔子、孟庄子、颍考叔。

孔子，鲁人也。入则事父兄，出则事公卿，丧事不敢不勉，故称曰¤“孝乎，惟孝友于兄弟，是亦为政也。”君赐腥，必熟而荐之，虽蔬食而齐，祭如在。乡人傩，朝服立於阼阶，孝之至也。至德要道，莫大於孝，是以曾参受而书之，游、夏之徒，常咨禀焉。许止不尝药，书以杀父。宰我暂减丧，责以不仁。言合训典，行合世范，德义可尊，作事可法，
遗文不朽，扬名千载。

孟庄子，鲁人也。孔子称其孝；其他可能也，其不改父之政与父之臣，是难能也。夫孝子之事亲也，事亡如事存，故当不义则争之，存所不争，则亡亦不敢改。三年无改父之道，犹谓之孝，况终身乎！

颍考叔，郑人也，庄公以叔段之故，与母誓曰¤“不及黄泉，无相见也。”既而悔之。考叔为封人，闻之，有献於公，公赐之食，而舍肉。公问之，对曰¤“小人有母，未尝君之羹，请以遗之。”公曰¤“汝有母遗，¤我独无！”考叔曰¤“何谓也？”公语之故，且告之悔。考叔曰¤“若掘地及泉隧而相见，其谁曰不然。”公从之，遂为母子如初。君子曰¤颍考叔，纯孝也。爱其母而施及庄公。诗云“孝子不匮，永锡尔类。”其是之谓乎！

赞曰¤仁惟本悌，圣亦基孝。恂恂尼父，固天攸造。二子承亲，式礼遵诰。永锡纯懿，无改遗操。


           §士孝传赞

高柴、乐正子春、孔奋、黄香。

高柴，卫人也。丧亲，泣血三年，未尝见齿。所谓哭不哀，言不文也。为武城宰而化行，民有不服其亲者改之，行丧如礼。君子之德风也，以身先之，而民不遗其亲。

乐正子春，鲁人也。下堂伤足，既瘳，数月不出，犹有忧色。曰¤“吾闻之曾子，‘父母全而生之，己全而归之，可谓孝矣。’故君子一举足，一出言，不敢忘父母，不敢毁伤，孝之始也。”夫能敬慎若斯，而灾患及者，未之有也。

孔奋，扶风人也。少以孝行著名州里，供养至谨。在官，惟母极甘美，妻息菜食。历位以清。夫人情莫不欲厚其亲，然亦有分焉，奢则难继，能致俭以全养者，鲜矣。

黄香，江夏人也。九岁失母，思慕鹄立，事父竭力以致养，冬无被¤而尽滋味，暑则扇床枕，寒则以身温席。汉和帝嘉之，特加异赐，历位恭勤，宠禄荣亲。可谓“夙兴夜寐，无忝尔所生”者也。

赞曰¤显允群士，行殊名钧。咸能夙夜，以义荣亲。率彼城邑，用化厥民。忠以悟主，其孝乃纯。


           §庶人孝传赞

江革、廉范、汝郁、殷陶。

江革，齐人也。汉章帝时，避贼负母而逃，贼贤之，不害而告其生路。竭力佣赁，以致甘暖，和颜悦色，以尽欢心。欲亲之安，自挽车以行。乡人归之，号曰江巨孝。位至五官中郎将，天子嘉焉，宠遇甚厚。告归，诏书褒美，就家礼其终身，以显异行。

廉范，京兆人也。少孤，十五入蜀迎父丧，遇石船覆，范抱棺而没，船人救之，仅免於死，遂以丧归。及仕郡，拯太守於危难，送故尽节。章帝时为郡守，百姓歌咏之。夫孝者，人之本，教之所由生也。是以范之临危也勇，宰民也惠，能以义显也。

汝郁，陈郡人也。五岁，母病不食，郁亦不食。母怜之，强食。郁能察色，知病，辄复不食。族人号曰“异童”。年十五，著於乡里。父母终，思慕致毁，推财与兄弟，隐於草泽，君子以为难。况童龀孝於自然，可谓天性也。

殷陶，汝南人也。年十二，以孝称，遭父忧，率情合礼，有长蛇带其门，举家奔走，陶以丧柩在焉，独居庐不动。亲戚扶持晓喻，莫能移之，啼号益盛。由是显名，屡辞辟命。夫智者不惑，勇者不惧。陶孝於其亲，而智勇并彰乎弱龄，斯又难矣。

赞曰¤事亲尽欢，其难在色。彼养以禄，我养以力。义在爱敬，荣不假饰。嗟尔众庶，鉴兹前式。

明由晓升级。必育受税俗。成博受古诸。损丘受延禧。

右燧人四佐。燧人出天，四佐出洛。

金提主化俗。鸟明主建福。视默主灾恶。纪通为中职。仲起为海陆。阳候为江海。

右伏羲六佐。六佐出世。

风后受金法。天老受天¤。五圣受道级。知命受纠俗。窥纪受变复。地典受州络。力墨受准斥。

右黄帝七辅。州选举翼佐帝德，自燧人四佐至七辅，见论语摘辅象。

重。该。修。煦。

右少昊四叔，实能金木及水。使重为勾芒，该为蓐收，修及煦为玄冥，世不失职，遂济穷桑。见左传蔡墨辞。

羲仲。羲叔。和仲。和叔。

右羲和四子。孔安国云¤“即尧之四岳，分掌四岳诸候。”郑玄云¤“尧既分阴阳为四时，命羲仲、和仲、羲叔、和叔等为之官，又主方岳之事，是为四岳。”见郑尚书注。

伯夷为阳伯。羲仲之後为羲伯。弃为夏伯。羲叔之後为羲伯。
咎繇为秋伯。和仲之後为和伯。垂为冬伯。

右八伯。自羲和死後，分置八伯。舜既即位，元祀，巡狩，每至其方，各贡两伯之乐。大传，冬伯後厥一人。郑玄云¤“此上下有脱辞。其说未闻。十有五祀後，又百工相和而歌庆云，八伯稽首而进者也。”见尚书大传。

¤兜。共工。鲧。三苗。

右四凶。

苍舒。¤¤。¤¤。大临。龙降。庭坚。仲容。叔达。

右高阳氏才子八人。齐圣广渊，明允笃诚，天下之民，谓之八凯。

伯奋。仲堪。叔献。季仲。伯虎。伯熊。叔豹。季狸。

右高辛氏才子八人。忠肃恭懿，宣慈惠和， 天下之民，谓之八元。

从四凶至此，悉见左传季文子辞。

禹作司空。弃作稷。契作司徒。咎繇作士。益作朕虞。垂作共工。
伯夷作秩宗。龙作纳言。夔作典乐。

右九官。舜登位所选命。见尚书。

雄陶。方回。续牙。伯阳。东不訾。秦不虚。灵甫。

右舜七友。并为历山雷泽之游。战国策颜¤云¤“尧有九佐，舜有七友。”而尸子只载熊陶等六人，不载灵甫。皇甫士安作逸士传云¤“视其友则雄陶、方回、续牙、伯阳、东不訾、秦不空、灵甫之徒，是为七子。”与战国策相应。


禹。稷。契。皋陶。益。

右舜五臣。见论语。已列九官中。

禹。稷。契。皋陶。伯夷。垂。益。夔。

右八师。见楚辞七谏。

伯夷。禹。稷。

右三后。伯夷降典，制民惟刑。禹平水土，主名山川。稷降播种，农殖嘉¤。三后成功，惟殷于民。汉太尉杨赐曰¤“昔三后成功，皋陶不与焉，盖吝之也。”见尚书甫刑、後汉书。

微子。箕子。比干。

右殷三仁。论语曰：“微子去之，箕子为之奴，比干谏而死。”孔子曰¤‘殷有三仁焉。’”

伯夷。太公。

右二老。尚书大传曰¤“太公避纣，居东海之滨，伯夷居北海之滨，皆率其党曰¤‘盍归乎？吾闻西伯昌善养老。’此二人者，盖天下之大老也，往而归之，是天下之父归之也；天下之父归之，其子曷往！”孔融曰¤“西伯以二老开王业。”

闳夭。太公望。南宫适。散宜生。

右文王四友。尚书大传云¤“闳夭、南宫适、散宜生三子，学于太公望。望曰¤‘嗟乎！西伯，贤君也。’四子遂见西伯于¤里。”孔子曰¤“文王有四臣，丘亦得四友。”此四人，则文王四邻也。


伯达。伯适。伯突。仲忽。叔夜。叔夏。季随。季¤。

右周八士。见论语。贾逵以为文王时，郑玄以为成王时也。

伯邑考。武王发。管叔鲜。周公旦。蔡叔度。曹叔振铎。
霍叔武。¤叔处。康叔封。聃季载。

右太姒十子。太史公曰¤“ 太姒十子，周以宗强。”见史记。

周公旦。邵公¤。太公望。毕公。毛公。闳公。太颠。南宫适。散宜生。文母。

右周十乱。见论语。其四人已列四友。

秦公牙。吴班。孙尤。大夫冉赞。公子麋。

右五王，并能相焉。尸子曰¤“古有五王之相。”乃谓之王，其贵之也。

狐偃。赵衰。颠颉。魏武子。司空季子。

右晋文公从亡五人。叔向曰¤“生十七年，有士五人。”见左传。晋太尉刘琨诗曰¤“重耳凭五臣。”


奄息。仲行。¤虎。

右三良，车氏之子。秦穆公没，要以从死，诗人悼之，为赋黄鸟。
见左传、毛诗。


子展赋草虫。子西赋黍苗。子产赋隰桑。公孙段赋桑扈。伯有赋鹑之贲贲。子太叔赋野有蔓草。印段赋蟋蟀。

右郑七穆，谓之七子。郑穆公子十有一人，罘、驷、丰、印、游、国、良七人，子孙并有才名，世任郑国之政，以免晋、楚之难，谓之“七穆”。叔向曰¤“郑七穆氏，其後亡乎？”及诸候为宋之盟，郑伯享赵武于垂陇，七卿皆从。文子曰¤“七卿从君，以宠武也，请皆赋诗，以卒君贶，亦以观七子之志。”见左传。又吴质书曰¤“赵武过郑，七子赋诗。”


仲孙¤文伯。叔孙得臣庄叔。季孙行父文子。

右鲁桓公之曾孙，世秉鲁政，号曰三桓。孔子曰¤“三桓之子孙微矣。”见论语、左传。


赵无恤襄子。范吉射昭子。智瑶襄子。荀寅文子。魏多襄子。
韩不信简子。

右六族。世为晋卿，并有功名，此六人实弱晋国。淳于越云¤“卒有田常六卿之臣。”刘向亦曰¤“田常复见於今，六卿必起於汉。”见左传、史记、汉书。


仪封人。荷蒉。晨门。楚狂接舆。长沮。桀溺。荷¤丈人。

右作者七人。论语曰¤“贤者避世，其次避地，其次避色，其次避言。”孔子曰¤“作者七人。”见包氏注。董威辇诗曰¤“洋洋乎（盈耳哉）“满目”，而作者七人。”


德行¤颜渊、闵子骞、冉伯牛、仲弓。言语¤宰我、子贡。政事¤冉有、季路。文学¤子游、子夏。

右四科。见论语。


颜回。子贡。子路。子张。

右孔子四友。文王有胥附、奔奏、先後、御侮，谓之四邻。孟懿子曰¤“夫子亦有四邻乎？”子曰¤“吾有四友焉。自吾得回，门人益亲，是非胥附乎？自吾得赐，远方之士日至，是非奔奏乎？自吾得师，前有光，後有辉，是非先後乎？自吾得由，恶言不至於门，是非御侮乎？”见孔丛子。


颜回。冉伯牛。子路。宰我。子贡。公西华。

右六侍。仲尼志意不立，子路侍。仪服不修，公西华侍。礼不习，子贡侍。辞不辨，宰我侍。亡忽古今，颜回侍。节小物，冉伯牛侍。曰¤“吾以夫六子自厉也。”见尸子。


檀子。盼子。黔夫。种首。

右齐威王疆场四臣。齐威王与魏惠王会，田於郊。魏王问威王曰¤“王有宝乎？”威王曰¤“无有。”魏王曰¤“若寡人，国虽小，犹有径寸之珠，照前後车各十二乘者十枚。奈何为万乘之国，而无宝乎？”威王曰¤“寡人之所以为宝与王异。吾臣有檀子者，使守南城，则楚人不敢为寇；东取泗上，十二诸候，皆来朝；吾臣有盼子者，使守高唐，则魏人不敢东渔于河；吾臣有黔夫者，使守徐，则燕人祭北门，赵人祭西门，徙而从之者七十余家；吾臣有种首者，使备盗贼，则道不拾遗；以此为宝，将以照千里，岂直十二乘哉！”魏惠王惭，不怿而去。见史记及春秋後语。


齐孟尝君田文。魏信陵君无忌。赵平原君赵胜。楚春申君黄歇。

右战国四豪。见史记。

太子少傅留文成候韩张良。相国¤文终候沛萧何。楚王怀阴候韩信。

右三杰。汉高祖曰¤“此三人，人之杰也。”见汉书。


园公。绮里季。夏黄公。角里先生。

右商山四皓。当秦之末，俱隐上洛商山。皇甫士安云¤“并河内轵人。”见汉书及皇甫谧高士传。


太子太傅疏广字仲翁。太子少傅疏受字公子。

右二疏，东海人。宣帝时并为太子师傅；每朝，太傅在前，少傅在後。朝庭以为荣。授太子论语、孝经，各以老疾告退。时人谓之二疏。见汉书。

重合令子舆。栎阳令子羽。东海太守子仲。兖州刺史子明。颍阳令子良。

右郡决曹掾汝南周燕少卿之五子，号曰“五龙”。各居一里，子孙并以儒素退让为业，天下著姓。见周氏谱及汝南先贤传。


龚胜，字君宾。龚舍，字君倩。

右并楚人，皆治清节，世号二龚。见汉书。


唐林，字子高。唐尊，字伯高。

右并沛人，亦以洁履著名於成哀之世，号为二唐，比楚二龚。後皆仕王莽。见汉书。左思曰¤“二唐洁己，乃点乃污。”


平阿候王谭。成都候王商。红阳候王章。曲阳候王根。高平候王逢时。

右并以元后弟同日受封，京师号曰“五候”。并奢豪富侈，招贤下士。谷永、楼护，皆为宾客。时人为之语曰¤“谷子云之笔札，楼君卿之唇舌。”言出其门也。见汉书。张载诗曰¤“富侈拟五候。”北海逢萌，字子康。北海徐房，字平原。李昙，字子云。平原王遵，字君公。

右皆怀德秽行，不仕乱世，相与为友，时人号之“四子”。见后汉书、嵇康高士传。


求仲。羊仲。

右二人不知何许人，皆治车为业，挫廉逃名。蒋元卿之去兖州，还杜陵，荆棘塞门。舍中有三迳，不出，惟二人从之游。时人谓之二仲。见嵇康高士传。


太傅高密元候南阳邓禹，字仲华。大司马广平忠候南阳吴汉，字子颜。左将军胶东刚候南阳贾复，字君文。建威大将军好¤闵候扶风耿¤，字伯昭。执金吾雍奴威候上谷寇恂，字子翼。征西大将军阳夏节候颍川冯异，字公孙。 征南大将军舞阳壮候南阳岑彭，字君然。征虏将军颍阳成候颍川祭遵，字弟孙。太常灵寿候信都¤彤，字伟君。东郡太守东莞成候钜鹿耿纯，字伯山。上谷太守怀阴候颍川王霸，字元伯。左中郎将朗陵愍候颍川臧宫，字君翁。骠骑大将军栎阳候冯翊景丹，字孙卿。骠骑大将军参蘧候杜茂，字诸公。建议大将军鬲候南阳朱祜，字仲先。骠骑将军慎靖候南阳刘隆，字元伯。扬武将军全椒候南阳马成，字君迁。大司空阜成候渔阳王梁，字君严。卫尉安城忠候颍川铫期，字次况。左冯翊安平候渔阳盖延，字巨卿。捕虏将君扬虚候南阳马武，字子张。饶骑将军昌城候钜鹿刘植，字伯先。左将军阿陵候南阳任光，字伯卿。豫章太守中水候东莱李忠，字仲都。左将军槐里候扶风万修，字君游。琅邪太守祝阿候南阳陈俊，字子昭。积弩将军昆阳威候颍川傅俊，字子卫。扬化将军合肥候颍川坚镡，字子汲。

右河北二十八将，光武所与定天下。见後汉书。张衡东京赋云¤
“受钺四七，共工以除。”


武威太守梁统，字仲宁。金城太守库钧，字巨公。张掖太守史苞，字叔文。酒泉太守竺曾，字巨公。炖煌太守辛彤，字大房。

右河西五守。是时更始已为“赤眉”所害，隗嚣密有异志。统等五人，共推窦融为河西大将军，内抚吏民，外御寇戎，东伐隗嚣，归心世祖，克建功业。见後汉书及善文。

大鸿胪韦孟达。上党太守公孙伯达。河阳长魏仲达。

右扶风平陵人，同时齐名，世号三达。孟达名彪，丞相贤五世孙，明帝时人。见［後］汉书及决录。


光禄大夫周举。光禄大夫杜乔。光禄大夫周栩。尚书栾巴。青州刺史冯羡。兖州刺史郭遵。太尉长史刘班。侍御史张纲。

右八使。汉顺帝时，政在权宦，官以贿成。周举等议遣八使，循行风俗，同日俱发，天下号曰“八使”。见张¤汉纪。


平舆令韦顺，字叔文。顺弟武阳令豹，字季明。豹弟广都长义，字季节。

右清河太守韦文高之三子，皆以学行知名，时人号韦氏三君。见京兆旧事。


杨震，字伯起。震子秉，字叔节。秉子赐，字伯献。赐子彪，字文先。

右扬氏四公。宏农华阴人。自孝安至献帝七世，父子以德业相继为三公。见续汉书。


袁安，字邵公。安子敞，字叔平。敞子汤，字仲河。汤子逢，字周阳。逢弟隗，字次阳。

右袁氏四世五公。见续汉书。


处士豫章徐稚，字孺子。京兆韦著，字休明。汝南袁闳，字夏甫。彭城姜肱，字伯淮。颍川李昙，字子云。

右太傅汝南陈公，时为尚书令，与诸尚书，悉名士也。共荐此五人，时号“五处士”。见续汉书及善文。


周子居。黄叔度。艾伯坚。郅伯向。封武兴。盛孔叔。

右汝南六孝廉。太守李伥选此六人以应岁举，受版未行，伥死，子居等遂驻行丧。伥妻於柩侧下帷见之，厉以宜行。子居叹曰¤“不有行者，莫宣公；不有止者，莫恤居。”於是与伯坚即日辞行。封、黄四人留随柩车。见杜元凯女诫。


大将军槐里候扶风平陵窦武，字游平。太傅高阳乡候汝南平舆陈蕃，字仲举。侍中河间乐成刘淑，字仲承。

右三君。


少傅颍川襄城李膺，字元礼。司空山阳高平王畅，字叔茂。
太仆颍川城阳杜密，字周甫。司隶校尉沛国朱寓，字季陵。
尚书会稽上虞魏朗，字少英。沛国颍阴荀昱，字伯条。
大司农博陵安平刘佑，字伯祖。太常蜀郡成都赵典，字仲经。

右八俊。


有道太原介休郭泰，字林宗。太常陈留圉夏馥，字子治。
尚书令河南巩伊勋，字伯元。河南尹太山平阳羊陟，字嗣祖。
议郎东郡阳发刘儒，字叔林。冀州刺史陈国项蔡衍，字孟喜。
颖川太守渤海东城巴肃，字恭祖。议郎南阳安众宗慈，字孝初。

右八顾。


御史中丞汝南召陵陈翔，字子麟。卫尉山阳高平张俭，字元节。
太尉掾汝南细阳范滂，字孟博。蒙令山阳高平檀敷，字文友。
洛阳令鲁国孔昱，字世元。太山太守渤海重合范康，字仲真。
太尉掾南阳棘阳岑¤，字公孝。
镇南将军荆州牧武城候山阳高平刘表，字景升。

右八及。


少府东莱曲城王商，字伯义。郎中鲁国蕃向，字嘉景。北海相陈留己吾秦周，字平王。侍御史太山奉高胡母班，字季皮。太尉掾颍川［颍］阴刘翊，字子相。冀州刺史东平寿张王孝，字文祖，陈留相东平寿张张邈，字孟卓。荆州刺史山阳湖陆度尚，字博平。

右皆倾财竭己，解释怨结，拯救危急，谓之“八厨”。从三君至此，并见三君八俊录。


太邱长颍川陈¤，字仲弓。¤子大鸿胪纪，字元方。纪弟司空掾谌，字季方。

右并以高名，号曰“三君”。见甄表状及邯郸淳纪碑。

太尉河南杜乔，字叔荣。太常炖煌张奂，字然明。
侍中河内向诩，字甫兴。太傅汝南陈蕃，字仲举。
太尉沛国施延，字君子。少府颍川李膺，字元礼。
司隶沛国朱寓，字季陵。太仆颍川杜密，字周甫。
大鸿胪颍川韩融，字元长。司空颍川荀爽，字慈明。
司空清河房植，字伯武。聘士彭城姜肱，字伯淮。
太尉下¤陈球，字伯真。司空山阳王畅，字叔茂。
徵士陈留申屠蟠，字子龙。卫尉山阳张俭，字元节。
大司农北海郑玄，字康成。徵士乐安冉¤，字孟玉。
太尉汉中李固，字子坚。有道太原郭泰，字林宗。
益州刺史南阳朱穆，字公叔。尚书会稽魏朗，字少英。
聘士豫章徐稚，字儒子。度辽将军安定皇甫规，字威明。

右魏文帝初为丞相魏王所旌表二十四贤；後，明帝乃述撰其状。见文帝令及甄表状。


太常炖煌张奂，字然明。 度辽将军安定皇甫规，字威明。
太尉武威段颍，字纪明。

右凉州三明。并著威名於桓灵之世，悉名士也。见续汉书。


韦权，字孔衡。权弟瓒，字孔玉。瓒弟矩，字孔规。

右太尉掾韦子才之三子。皆修仁义，兄弟孝友。逢盗贼，一人病不能去，兄弟相慕，兵至俱死。时人称之，号韦三义。
见三辅决录。


荀俭，字伯慈。俭弟绲，字仲慈。绲弟靖，字叔慈。靖弟焘，字慈光。焘弟汪，字孟慈。汪弟爽，字慈明。爽弟肃，字敬慈。肃弟¤，字幼慈。

右朗陵令颍川荀季和之八子，并有德业，时人号之“八龙”，居西豪里。勃海宛康，知名士也，时为颍阴令，美之曰“高阳氏才子八人。”遂改所居为高阳里。见张¤汉纪及荀氏谱。


公沙绍，字子起。绍弟孚，字允慈。孚弟恪，字允让。
恪弟逵，字义则。逵弟樊，字义起。

右北海公沙穆之五子，并有令名。京师号曰¤“公沙五龙，天下无双。”穆亦奇士也。见魏明帝甄表状及後汉书。



胶东令卢汜昭，字兴先。乐城令刚戴祁，字子陵。
颍阴令刚徐晏，字孟平。泾令卢夏隐，字叔世。
州别驾蛇丘刘彬，字文曜。

右济北五龙。少并有异才，皆称神童。当桓灵之世，时人号为“五龙”。见济北英贤传。


孝廉杜陵金敞，字元休。上计掾长陵第五巡，字文休。
上计掾杜陵韦端，字甫休。

右同郡齐名，时人号之“京兆三休”。并以光和元年察举。
见三辅决录。


晋宣帝河南司马懿，字仲达。魏司空颍川陈群，字长文。
中领军谯朱铄，字彦才。侍中济阴吴质，字季重。

右魏文帝四友。见晋纪。


魏步兵校尉陈留阮籍，字嗣宗。中散大夫谯嵇康，字叔夜。
晋司徒河内山涛，字巨源。建威参军沛刘伶，字伯伦。
始平太守陈留阮咸，字仲容。散骑常侍河内向秀，字子期。
司徒琅邪王戎，字浚仲。

右魏嘉平中，并居河内山阳，共为竹林之游，世号“竹林七贤”。见晋书、魏书。袁宏、戴逵为传，孙统又为赞。


吴范，相风。刘¤，占气。赵达，算。皇象，书。严子卿，棋。宋寿，占梦。曹不兴，画。孤城郑姥，相。

右吴八绝。见张勃吴录。


陈留董昶，字仲道。琅邪王澄，字平子。陈留阮瞻，字千里。
颍川庾¤，字子嵩。陈留谢鲲，字幼舆。太山胡母辅之，字彦国。沙门於法龙。乐安光逸，字孟祖。

右晋中朝八达。近世闻之故老。


裴微，字文秀。裴楷，字叔则。裴绰，字季舒。裴瓒，字国宝。裴邈，字景初。裴遐，字叔道。裴康，字仲豫。裴¤，字逸民。

王祥，字休徵。王戎，字浚仲。王澄，字平子。王导，字茂宏。王绥，字万子。王衍，字夷甫。王敦，字处仲。王玄，字眉子。

右河东八裴，琅邪八王。闻之於故老。


魏司空王昶，字文舒，昶子汝南太守湛，字处冲。
湛子东海内史承，字安期。承子骠骑将军述，字怀祖。
述子安北将军坦之，字文度。

魏尚书仆射杜畿，字伯候。畿子幽州刺史恕，字务伯。
恕子镇南将军预，字元凯。预子散骑常侍锡，字世嘏。
锡子光禄大夫¤，字宏治。

右太原王、京兆杜，各称五世盛德。闻之於故老。


凡书籍所载及故老所传，善恶闻於世者，盖尽於此矣。
汉称田叔、孟舒等十人及田横两客、鲁二儒，史并失其名。
夫操行之难，而姓名翳然，所以抚卷长叹，不能已已者也。


           §八儒

夫子没後，散於天下，设於中国，成百氏之源，为纲纪之儒。居环堵之室，荜门圭窦，瓮牖绳枢，并日而食，以道自居者，有道之儒，子思氏之所行也。衣冠中，动作顺，大让如慢，小让如伪者，子张氏之所行也。颜氏传诗为道，为讽谏之儒。孟氏传书为道，为疏通致远之儒。漆雕氏传礼为道，为恭俭庄敬之儒。仲梁氏传乐为道，以和阴阳，为移风易俗之儒。乐正氏传春秋为道，为属辞比事之儒。公孙氏传易为道，为洁净精微之儒。


           §三墨

不累於俗，不饰於物，不尊於名，不忮於众，此宋¤、尹文之墨。裘褐为皮，¤¤为服，日夜不休，以自苦为极者，相里勤、五候子之墨。俱称经而背谲不同，相谓别墨以黑白，此苦获、以齿、邓陵子之墨。

附录


           §种苗在东皋

种苗在东皋，苗生满阡陌。虽有荷锄倦，浊酒聊自适。
日暮巾柴车，路暗光已夕，归人望烟火，稚子候檐隙。
问君亦何为？百年会有役。但愿桑麻成，蚕月得纺织。
素心正如此，开径望三益。


           §问来使

尔从山中来，早晚发天目；我屋南窗下，今生几丛菊？
蔷薇叶已抽，秋兰气当馥；归去来山中，山中酒应熟。


           §四时

春水满四泽，夏云多奇峰；秋月扬明挥，冬领秀孤松。


            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
