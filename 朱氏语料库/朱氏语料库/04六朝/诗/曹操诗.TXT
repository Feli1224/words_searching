#篇名:曹操诗
#类型:诗;三国
#时代:4

                              曹操诗

        气出唱（三首）

驾六龙，乘风而行。
行四海，路下之八邦。
历登高山临溪谷，乘云而行。
行四海外，东到泰山。
仙人玉女，下来翱游。
骖驾六龙饮玉浆。
河水尽，不东流。
解愁腹，饮玉浆。
奉持行，东到蓬莱山，上至天之门。
玉阙下，引见得入，
赤松相对，四面顾望，视正［火昆］煌。
开玉心正兴，其气百道至。
传告无穷闭其口，但当爱气寿万年。
东到海，与天连。
神仙之道，出窈入冥，常当专之。
心恬澹，无所［忄曷］。
欲闭门坐自守，天与期气。
愿得神之人，乘驾云车，
骖驾白鹿，上到天之门，来赐神之药。
跪受之，敬神齐。
当如此，道自来。


        其二

华阴山，自以为大。
高百丈，浮云为之盖。
仙人欲来，出随风，列之雨。
吹我洞箫，鼓瑟琴，何¤¤（“门”内有“言”，音“银”）！
酒与歌戏，今日相乐诚为乐。
玉女起，起舞移数时。
鼓吹一何嘈嘈。
从西北来时，仙道多驾烟，
乘云驾龙，郁何［艹务］［艹务］。
遨游八极，乃到昆仑之山，
西王母侧，神仙金止玉亭。
来者为谁？赤松王乔，乃德旋之门。
乐共饮食到黄昏。
多驾合坐，万岁长，宜子孙。


        其三

游君山，甚为真。
崔嵬砟硌，尔自为神。
乃到王母台，金阶玉为堂，芝草生殿旁。
东西厢，客满堂。
主人当行觞，坐者长寿遽何央。
长乐甫始宜孙子。
常愿主人增年，与天相守。


        精列

厥初生，造划之陶物，莫不有终期。
莫不有终期。
圣贤不能免，何为怀此忧？
愿螭龙之驾，思想昆仑居。
思想昆仑居。
见期于迂怪，志意在蓬莱。
志意在蓬莱。
周礼圣徂落，会稽以坟丘。
会稽以坟丘。
陶陶谁能度？君子以弗忧。
年之暮奈何，时过时来微。


         度关山

天地间，人为贵。
立君牧民，为之轨则。
车辙马迹，经纬四极。
黜陟幽明，黎庶繁息。
於铄贤圣，总统邦域。
封建五爵，井田刑狱。
有燔丹书，无普赦赎。
皋陶甫侯，何有失职？
嗟哉后世，改制易律。
劳民为君，役赋其力。
舜漆食器，畔者十国，
不及唐尧，采椽不斫。
世叹伯夷，欲以厉俗。
侈恶之大，俭为共德。
许由推让，岂有讼曲？
兼爱尚同，疏者为戚。




        薤露行

惟汉廿二世，所任诚不良。
沐猴而冠带，知小而谋疆。
犹豫不敢断，因狩执君王。
白虹为贯日，己亦先受殃。
贼臣持国柄，杀主灭宇京。
荡覆帝基业，宗庙以燔丧。
播越西迁移，号泣而且行。
瞻彼洛城郭，微子为哀伤。


      对酒

对酒歌，太平时，吏不呼门。
王者贤且明，宰相股肱皆忠良。
咸礼让，民无所争讼。
三年耕有九年储，仓谷满盈。
斑白不负载。
雨泽如此，百谷用成。
却走马，以粪其土田。
爵公侯伯子男，咸爱其民，以黜陟幽明。
子养有若父与兄。
犯礼法，轻重随其刑。
路无拾遗之私。
囹圄空虚，冬节不断。
人耄耋，皆得以寿终。
恩德广及草木昆虫。


      蒿里行

关东有义士，兴兵讨群凶。
初期会盟津，乃心在咸阳。
军合力不齐，踌躇而雁行。
势利使人争，嗣还自相戕。
淮南弟称号，刻玺於北方。
铠甲生虮虱，万姓以死亡。
白骨露於野，千里无鸡鸣。
生民百遗一，念之断人肠。


      陌上桑

驾虹霓，乘赤云，登彼九疑历玉门。
济天汉，至昆仑，见西王母谒东君。
交赤松，及羡门，受要秘道爱精神。
食芝英，饮醴泉，柱杖桂枝佩秋兰。
绝人事，游浑元，若疾风游［炎欠］翩翩。
景未移，行数千，寿如南山不忘愆。


      短歌行（二首）

对酒当歌，人生几何？
譬如朝露，去日苦多。
慨当以慷，忧思难忘。
何以解忧？唯有杜康。
青青子衿，悠悠我心。
但为君故，沈吟至今。
呦呦鹿鸣，食野之苹。
我有嘉宾，鼓瑟吹笙。
明明如月，何时可掇？
忧从中来，不可断绝。
越陌度阡，枉用相存。
契阔谈宴，心念旧恩。
月明星稀，乌鹊南飞，
绕树三匝，何枝可依？
山不厌高，海不厌深。
周公吐哺，天下归心。


      其二

周西伯昌，怀此圣德。
三分天下，而有其二。
修奉贡献，臣节不隆。
崇侯谗之，是以拘系。

后见赦原，赐之斧钺，得使征伐。
为仲尼所称，达及德行，
犹奉事殷，论叙其美。

齐桓之功，为霸之首。
九合诸侯，一匡天下。
一匡天下，不以兵车。
正而不谲，其德传称。

孔子所叹，并称夷吾，民受其恩。
赐与庙胙，命无下拜。
小白不敢尔，天威在颜咫尺。

晋文亦霸，躬奉天王。
受赐圭瓒，［禾巨］鬯彤弓，
卢弓矢千，虎贲三百人。

威服诸侯，师之所尊。
八方闻之，名亚齐桓。
河阳之会，诈称周王，是其名纷葩。


        秋胡行（二首）

晨上散关山，此道当何难！
晨上散关山，此道当何难！
牛顿不起，车堕谷间。
坐磐石之上，弹五弦之琴。
作为清角韵，意中迷烦。
歌以言志，晨上散关山。

有何三老公，卒来在我旁？
有何三老公，卒来在我旁？
负¤（“拚”的“厶”改为“合”，音“演”）被裘，似非恒人。
谓卿云何困苦以自怨，徨徨所欲，来到此间？
歌以言志，有何三老公？

我居昆仑山，所谓者真人。
我居昆仑山，所谓者真人。
道深有可得。
名山历观，遨游八极，枕石漱流饮泉。
沈吟不决，遂上升天。
歌以言志，我居昆仑山。

去去不可追，长恨相牵攀。
去去不可追，长恨相牵攀。
夜夜安得寐，惆怅以自怜。
正而不谲，辞赋依因。
经传所过，西来所传。
歌以言志，去去不可追。


        其二

愿登泰华山，神人共远游。
愿登泰华山，神人共远游。
经历昆仑山，到蓬莱。
飘遥八极，与神人俱。
思得神药，万岁为期。
歌以言志，愿登泰华山。

天地何长久！人道居之短。
天地何长久！人道居之短。
世言伯阳，殊不知老；
赤松王乔，亦云得道。
得之未闻，庶以寿考。
歌以言志，天地何长久！

明明日月光，何所不光昭！
明明日月光，何所不光昭！
二仪合圣化，贵者独人不？
万国率土，莫非王臣。
仁义为名，礼乐为荣。
歌以言志，明明日月关。

四时更逝去，昼夜以成岁。
四时更逝去，昼夜以成岁。
大人先天而天弗违。
不戚年往，忧世不治。
存亡有命，虑之为蚩。
歌以言志，四时更逝去。

戚戚欲何念！欢笑意所之。
戚戚欲何念！欢笑意所之。
壮盛智愚，殊不再来。
爱时进趣，将以惠谁？
泛泛放逸，亦同何为！
歌以言志，戚戚欲何念！


        善哉行（三首）

古公¤（“擅”去提手旁，音“胆”）甫，积德垂仁。
思弘一道，哲王于豳。

太伯仲雍，王德之仁。
行施百世，断发文身。

伯夷叔齐，古之遗贤。
让国不用，饿殂首山。

智哉山甫，相彼宣王。
何用杜伯，累我圣贤。

齐桓之霸，赖得仲父。
后任竖刁，虫流出户。

晏子平仲，积德兼仁。
与世沈德，未必思命。

仲尼之世，主国为君。
随制饮酒，扬波使官。


        其二

自惜身薄祜，夙贱罹孤苦。
既无三徙教，不闻过庭语。

其穷如抽裂，自以思所怙。
虽怀一介志，是时其能与！

守穷者贫贱，惋叹泪如雨。
泣涕于悲夫，乞活安能睹？

我愿于天穷，琅邪倾侧左。
虽欲竭忠诚，欣公归其楚。

快人由为叹，抱情不得叙。
显行天教人，谁知莫不绪。

我愿何时随？此叹亦难处。
今我将何照于光曜？释衔不如雨。


        其三

朝日乐相乐，酣饮不知醉。
悲弦激新声，长笛吹清气。

弦歌感人肠，四坐皆欢悦。
寥寥高堂上，凉风入我室。

持满如不盈，有德者能卒。
君子多苦心，所愁不但一。

慊慊下白屋，吐握不可失。
众宾饱满归，主人苦不悉。

比翼翔云汉，罗者安所羁？
冲静得自然，荣华何足为！


      苦寒行

北上太行山，艰哉何巍巍！
羊肠坂诘屈，车轮为之摧。
树木何萧瑟，北风声正悲！
熊罴对我蹲，虎豹夹路啼。
溪谷少人民，雪落何霏霏！
延颈长叹息，远行多所怀。
我心何怫郁？思欲一东归。
水深桥梁绝，中路正徘徊。
迷惑失故路，薄暮无宿栖。
行行日已远，人马同时饥。
担囊行取薪，斧冰持作糜。
悲彼《东山》诗，悠悠令我哀。

           （作于建安十一年）


        步出夏门行（五章）


        艳

云行雨步，超越九江之皋。
临观异同，心意怀讠豫，不知当复何从？
经过至我碣石，心惆怅我东海。

        （作于建安十二年春）


        观沧海

东临碣石，以观沧海。
水何澹澹，山岛竦峙。
树木丛生，百草丰茂。
秋风萧瑟，洪波涌起。
日月之行，若出其中；
星汉灿烂，若出其里。
幸甚至哉！歌以咏志。

         （作于建安十二年秋）


        冬十月

孟冬十月，北风徘徊，
天气肃清，繁霜霏霏。
［昆鸟］鸡晨鸣，鸿雁南飞，
鸷鸟潜藏，熊罴窟栖。
钱¤（博改金旁）停置，农收积场。
逆旅整设，以通贾商。
幸甚至哉！歌以咏志。

          （作于建安十二年至十三年冬）


        土不同

乡土不同，河朔隆冬。
流澌浮漂，舟船行难。
锥不入地，［艹丰］［艹赖］深奥。
水竭不流，冰坚可蹈。
士隐者贫，勇侠轻非。
心常叹怨，戚戚多悲。
幸甚至哉！歌以咏志。


        龟虽寿

神龟虽寿，猷有竟时。
腾蛇乘雾，终为土灰。
老骥伏枥，志在千里；
烈士暮年，壮心不已。
盈缩之期，不但在天；
养怡之福，可得永年。
幸甚至哉！歌以咏志。


        却东西门行

鸿雁出塞北，乃在无人乡。
举翅万馀里，行止自成行。
冬节食南稻，春日复北翔。
田中有转蓬，随风远飘扬。
长与故根绝，万岁不相当。
奈何此征夫，安得驱四方！
戎马不解鞍，铠甲不离傍。
冉冉老将至，何时返故乡？
神龙藏深泉，猛兽步高冈。
狐死归首丘，故乡安可忘！


        谣俗词

瓮中无斗储，发箧无尺缯。
友来从我贷，不知所以应。


        董逃歌词

德行不亏缺，变故自难常。
郑康成行酒，伏地气绝；
郭景图命尽于园桑。


        塘上行

蒲生我池中，其叶何离离。
傍能行仁义，莫若妾自知。
众口铄黄金，使君生别离。
念君去我时，独愁常苦悲。
想见君颜色，感结伤心脾。
念君常苦悲，夜夜不能寐。
莫以豪贤故，弃捐素所爱？
莫以鱼肉贱，弃捐葱与薤？
莫以麻¤（上台下木，音“喜”）贱，弃捐菅与蒯？
出亦复何苦，入亦复何愁。
边地多悲风，树木何修修！
从君致独乐，延年寿千秋。


输入：黎岱、方舟子
（黎岱选１３首，方舟子据中华书局《曹操集》补全。异体字均改为正体字。）


            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
