#篇名:元散曲
#类型:诗;元
#时代:7

                             元散曲

白朴1首
冯子振4首
关汉卿1首
贯云石8首
兰楚芳1首
卢挚4首（附珠帘秀１首）
刘致6首
马致远14首
倪瓒5首
乔吉32首
任昱5首
睢景臣1首
王德信1首
王和卿9首
王恽1首
无名氏29首
徐琰1首
徐再思17首
薛昂夫10首
杨果1首
姚燧1首
查德卿7首
张可久77首
张鸣善3首
张养浩12首
钟嗣成4首



  §  白朴  《天净沙・春》

        春山暖日和风，
        阑干楼阁帘栊，
        杨柳秋千院中。
        啼莺舞燕，
        小桥流水飞红。

  §  冯子振４首

  《黑漆弩・野渡新晴》    冯子振

孤村三两人家祝终日对野叟田父。
说今朝绿水平桥，昨日溪南新雨【幺】碧天边云归岩穴。
白鹭以行飞去。便芒鞋竹仗行春，问底是青帘舞处。

  《正宫・鹦鹉曲・山亭逸兴》    冯子振

嵯峨峰顶移家住，是个不唧〔口留〕渔父。
烂柯时树老无花，叶叶枝枝风雨。
【幺】故人曾唤我归来，却道不如休去。
指门前万叠云山，是不费青蚨买处。

  《黑漆弩・感事》    冯子振

江湖难比山林祝种果父胜刺船父。
看春花又看秋花。不管颠风狂雨。
尽人间白浪滔天。我自醉歌眠去。
到中流手脚忙时。则靠著柴扉深处。

  《红绣鞋・题张小山苏堤渔唱》    冯子振

东里先生酒兴。南州高士文声。
玉龙嘶断彩鸾鸣。水空秋月冷。
山小暮天青。苏公堤上景。


  §  关汉卿  《前调・不伏老》


        【一枝花】
    攀出墙朵朵花，折临路枝枝柳。花攀红蕊嫩，柳折翠条柔。浪子风流，凭着我折柳攀花手，直熬得花残柳败休。半生来折柳攀花，一世里眠花卧柳。

        【梁州第七】
    我是个普天下郎君领袖，盖世界浪子班头。愿朱颜不改常依旧，花中消遣，酒内忘忧；分茶颠竹，打马藏阄，通五音六律滑熟，甚闲愁到我心头。伴的是银筝女银台前理银筝笑倚银屏，伴的是玉天仙携玉手并玉肩同登玉楼，伴的是金钗客歌金缕捧金樽满泛金瓯。你道我老也暂休，占排场风月功名首，更玲珑又剔透。我是个锦阵花营都帅头，曾玩府游州。

        【隔尾】
    子弟每是个茅草岗沙土窝初生的兔羔儿乍向围场上走，我是个经笼罩受索网苍翎毛老野鸡喳①踏的阵马儿熟。经了些窝弓冷箭铁枪头，不曾落人后。恰不到“人到中年万事休”，我怎肯虚渡了春秋。

        【尾】
    我是个蒸不烂煮不熟捶不扁炒不爆响当当一粒铜豌豆，恁子弟每谁教你钻入他锄不断斫不下解不开顿不脱慢腾腾千层锦套头。我玩的是梁园月，饮的是东京酒，赏的是洛阳花，攀的是章台柳。我也会吟诗，会篆籀；会弹丝，会品竹；我也会唱鹧鸪，舞垂手。会打围，会蹴鞠②；会围棋，会双陆。你便是落了我牙，歪了我口，瘸了我腿，折了我手，天赐与我这几般儿歹症候，尚兀自不肯休。则除是阎王亲自唤，神鬼自来勾，三魂归地府，七魄丧冥幽，天哪，那其间才不向烟花路儿上走！

	【注释】
	①喳，应为〔足查〕字，无国标码。
	②鞠，革旁应为足旁，高太尉玩儿的那球。

  §  贯云石8首

  《南吕・金字经・闺情》    贯云石

蛾眉能自惜，别离泪似倾，休唱阳关第四声。
情，夜深愁寐醒。
人孤零，萧萧月三更。

  《落梅风・恬适》    贯云石

新诗句。浊酒壶。野人闲不知春去。
家童柳边闲钓鱼。趁残红满江鸥鹭。

  《中吕・红绣鞋・闺情》    贯云石

挨著靠著云窗同坐，
偎著抱著月枕双歌。
听著数著愁著怕著早四更过。
四更过情未足，情未足夜如梭。
天哪！更闺一更儿妨甚麽。

  《殿前欢・畅幽哉》    贯云石

畅幽哉。春风无处不楼台。
一时怀抱俱无奈。总对天开。
就渊明归去来。怕鹤怨山禽怪。
问甚功名在。酸斋是我。我是酸斋。

  《殿前欢・醉我》    贯云石

怕西风。晚来吹上广寒宫。
玉台不放香奁梦。正要情浓。
此时心造物同。听甚霓裳弄。
酒後黄鹤送。山翁醉我。我醉山翁。

  《水仙子・田家》    贯云石

绿阴茅屋两三间。院後溪流门外山。
山桃野杏开无限。怕春光虚过眼。
得浮生半日清闲。邀邻翁为伴。
使家僮过盏。直吃的老瓦盆乾。

  《小梁州・秋》    贯云石

芙蓉映水菊花黄。满目秋光。
枯荷叶底鹭钻藏。金风荡。
飘动桂枝香。雷峰塔畔登高望。
见钱塘一派长江。湖水清。江潮漾。
天边斜月。新雁两三行。

  《殿前欢・吊屈原》    贯云石

    楚怀王，忠臣跳入汨罗江。《离骚》读罢空惆怅，日月同光。伤心来笑你一场，笑你个三闾强，为甚不身心放？沧浪污你？你污沧浪？


  §  兰楚芳〔南吕〕  《四块玉・风情》


我事事村，他般般丑。
丑则丑村则村，意相投。
则为他丑心儿真，博得我村情儿厚。
似这般丑眷属，村配偶，只除天上有。

  §  元曲∶卢挚４首（附珠帘秀１首）


  《黄钟・节节高・题洞庭鹿角庙壁》    卢挚

雨晴云散，满江明月。风微浪息，扁州一叶。
半夜心，三生梦，万里别，闷倚蓬窗睡些。

  《双调・寿阳曲・别珠帘秀》    卢挚

才欢悦，早间别，痛煞煞好难割舍。
画船儿载将春去也，空留下半江明月。

    附∶§  《双调・寿阳曲・答卢疏斋》    珠帘秀

山无数，烟万缕，憔悴煞玉堂人物。
倚蓬窗一身儿活受苦，恨不得随大江东去。

  《双调・殿前欢》    卢挚

酒杯浓，一葫芦春色醉山翁，一葫芦酒压花梢重。
随我奚童，葫芦干，兴不穷，谁与共？
一带青山送，乘风列子，列子乘风。

  《双调・沉醉东风・秋景》    卢挚

挂绝壁松枝倒倚，落残霞孤鹜齐飞。
四围不尽山，一望无穷水。散西风满天秋意，
夜静云帆月影低，载我在潇湘画里。


  §  元曲∶刘致６首

  《雁儿落带得胜令・送别》    刘致

和风闹燕莺，丽日明桃杏。
长江一线平，暮雨千山静。
载酒送君行，折柳系离情。
梦里思梁宛，花时别渭城。
长亭，咫尺人孤零，愁听，阳关第四声。

  《山坡羊・燕城述怀》    刘致

云山有意。轩裳无计。
被西风吹断功名泪。去来兮。
便休提。青山尽解招人醉。
得失到头皆物理。得。他命里。
失。咱命里。

  《山坡羊・西湖醉歌次郭卿振韵》    刘致

朝朝琼树。家家朱户。
骄嘶过沽酒楼前路。贵何如。
贱何如。六桥都是经行虚处。
花落水流深院宇。闲。天定许。
忙。人自龋。

  《南吕・四块玉・游赏》    刘致

泛彩舟，携红袖，一曲新声按伊州。
樽前更有忘机友∶波上鸥，花底鸠，湖畔柳。

  《折桂令・樵》    刘致

正山寒黄独无苗。听斤斧丁叮，
空谷潇潇。有涧底荆薪。淮南丛桂。
五意堪樵。赤脚婢香粳旋麓。
长须奴野菜时挑。云暗山腰。
水〔氵互〕溪桥。日暮归来。酒满山瓢。

  《雁儿落带得胜令・送别》    刘致

东山仰谢安。秋水思张翰。
长沙屈贾谊。落日悲王粲。
坐上酒初残。灯下剑空弹。
马援标铜柱。班超指玉关。遥看。
明月钱塘岸。云间。山头更有山。


  §  元曲∶马致远14首

  《南吕・四块玉・叹世》   马致远

    一、
两鬓皤，中年过，图甚区区苦张罗。
人间宠辱都参破。种春风二顷田，
远红尘千丈波，倒大来闲快活。

    二、
带月行，披星走，孤馆寒食故乡秋。
妻儿胖了咱消瘦。
枕上忧，马上愁，死后休。

  《双调・寿阳曲・远浦帆归》   马致远

夕阳下，酒旆闲，两三航未曾著岸。
落花水香茅舍晚，断桥头卖鱼人散。

  《越调・天净沙・秋思》   马致远

枯藤老树昏鸦，小桥流水人家，古道西风瘦马。
夕阳西下，断肠人在天涯。

  《寿阳曲・山市晴岚》   马致远

花村外，草店西，晚霞明雨收天霁。
四围山一竿残照里，锦屏风又添铺翠。

  《双调・寿阳曲・潇湘夜雨》   马致远

渔灯暗，客梦回，一声声滴人心碎。
孤舟五更家万里，是离人几行情泪。

  《寿阳曲・烟寺晚钟》   马致远

寒烟细，古寺清，近黄昏礼佛人静。
顺西风晚钟三四声，怎生教老僧禅定？

  《寿阳曲・渔村夕照》   马致远

鸣榔罢，闪暮光。绿杨堤数声渔唱，
挂柴门几家闲晒网，都撮在捕鱼图上。

  《四块玉・巫山庙》   马致远

暮雨迎。朝云送。暮雨朝云去无踪。
襄王谩说阳台梦。云来也是空。
雨来也是空。怎捱十二峰。

  《清江引・野兴》   马致远

林泉隐居谁到此。有客清风至。
会作山中相。不管人间事。
争甚麽半张名利纸。

  《清江引・野兴》   马致远

西村日长人事少。一个新蝉噪。
恰待葵花开。又早蜂儿闹。
高枕上梦随蝶去了。

  《清江引・野兴》   马致远

东篱本是风月主。晚节园林趣。
一枕葫芦架。几行垂杨树。
是搭儿快活闲住处。

  《清江引・野兴》   马致远

樵夫觉来山月底。钓叟来寻觅。
你把柴斧抛。我把鱼船弃。
寻取个稳便处闲坐地。

  《清江引・野兴》   马致远

绿蓑衣紫罗袍谁是主。
两件儿都无济。便作钓鱼人。
也在风波里。
则不如寻个稳便处闲坐地。

  《折桂令・叹世》   马致远

咸阳百二山河，两字功名，几阵干戈。
项废东吴，刘兴西蜀，梦说南柯。
韩信功兀的般正果，蒯通言那里是风魔？
成也萧何，败也萧何，醉了由他。


  §  元曲∶倪瓒５首

  《人月圆・感时》    倪瓒

惊回一枕当年梦。渔唱起南津。
画屏云嶂。池塘春草。无限销魂。
旧家应在。梧桐覆井。杨柳藏门。
闲身空老。孤篷听雨。灯火江村。

  《双调・殿前欢・感时》    倪瓒

温啼红，杏花消息雨听中。
十年一觉扬州梦，春水如空。
雁波寒写去踪。离愁重，
南浦行云送。冰弦玉柱，弹怨东风。

  《小桃红・叹世》    倪瓒

五湖烟水未归身。天地双蓬鬓。
白酒新猕会邻近。主酬宾。
百年世事兴亡运。青山数家。
渔舟一叶。聊且避风尘。

  《凭阑人・赠吴国良》    倪瓒

客有吴郎吹洞箫。明月沈江春雾晓。
湘云不可招。水云中环佩遥。

  《太常引・伤逝》    倪瓒

门前杨柳密藏鸦。春事到桐花。
敲火试新茶。想月佩云衣故家。
苔生雨馆。尘凝锦瑟。寂寞听鸣蛙。
芳草际天涯。蝶栩栩春晖梦华。

  §  元曲∶乔吉32首


1 《越调・天净沙・即事》    乔吉

莺莺燕燕春春,花花柳柳真真。
事事风风韵韵,娇娇嫩嫩,停停当当人人。

2 《殿前欢・登江山第一楼》    乔吉

拍阑干，雾花吹鬓海风寒。
浩歌惊得浮云散，细数青山，指蓬莱一望间。
纱巾岸，鹤背骑来惯，举头长啸，直上天坛。

3 《红绣鞋・泊皋亭山下》    乔吉

石骨瘦金珠窟嵌。树身驼璎珞褴镝。
秋影秋声绕蓬龛。青山黄鹤楼。
白水黑龙潭。野猿啼碎胆。

4 《中宫・红绣鞋・书所见》    乔吉

脸儿嫩难藏酒晕，扇儿薄不隔歌尘，佯整金钗暗窥人。
凉风醒醉眼，明月破诗魂，料今宵怎睡得稳。

5 《喜春来・秋望》    乔吉

千山落叶岩岩瘦。百尺危阑寸寸愁。
有人独倚晚妆楼。楼外柳。
眉暗不禁秋。

6 《满庭芳・渔父词》    乔吉

湖平棹稳。桃花泛暖。柳絮吹春。
蒌蒿香脆芦芽嫩。烂煮河豚。
闲日月熬了些酒樽。
恶风波飞不上丝纶。芳村近。
田原隐隐。疑是避秦人。

7 《满庭芳・渔父词》    乔吉

沙堤缆船。樵夫问讯。溪友留连。
笑谈使是编修院。谁贵谁贤。
不应举江湖状元。不思凡蓑笠神仙。
鱼成串。垂杨岸边。还却酒家钱。

8 《朝天子・小娃琵琶》    乔吉

暖烘。醉容。逼匝的芳心动。
雏莺声在小帘栊。唤醒花前梦。
指甲纤柔。眉儿轻纵。
和相思曲未终。玉葱。翠峰。
娇怯煞琵琶重。

9 《山坡羊・冬日写怀》    乔吉

朝三幕四。昨非今是。
痴儿不解荣枯事。■家私。宠花枝。
黄金壮起荒淫志。
千百锭买张招状纸。身。已至此。
心。犹未死。

10《中吕・山坡羊・寓兴》    乔吉

鹏抟九万，腰缠十万，
扬州鹤背骑来惯。事间关，景阑珊，
黄金不富英雄汉。一片世情天地间。
白，也是眼；青，也是眼。

11《卖花声・太平吴氏楼会集》    乔吉

桃花扇底窥春笑。杨柳帘前按舞娇。
海棠梦里醉魂销。香团娇校
歌头水调。断肠也五陵年少。

12《玉交枝・闲适》    乔吉

溪山一派。接松径寒云绿苔。
萧萧五柳疏篱寨。撤金钱菊正开。
先生拂袖归去来。将军战马今何在。
急跳出风波大海。作个烟霞逸客。
翠竹斋。薜荔阶。强似五侯宅。
这一条青穗绦。傲煞你黄金带。
再不著父母忧。再不还儿孙债。
险也啊拜将台。

13《庆东原・青田九楼山舟中作》    乔吉

渺渺山头路。鳞鳞山上田。
绕篷窗六曲屏风面。似丹青辋川。
是神仙洞天。隔云树人烟。
试看玉溪边。恐有桃花片。

14《雁儿落带得胜令・回史》    乔吉

身离丹凤阙。梦人黄鸡社。
桔槔地面宽。傀儡排场热。
名利酒吞蛇。富贵梦迷蝶。
蚁阵功城破。蜂衙报日斜。豪杰。
几度花开谢。痴呆。三分春去也。

15《水仙子・若川秋夕闻砧》    乔吉

谁家练杵动秋庭。那岸纱窗闪夜灯。
异乡丝鬓明朝镜。又多添几处星。
露华零梧叶无声。金谷园中梦。
玉门关外情。凉月三更。

16《水仙子・寻梅》    乔吉

冬前冬後几村庄。溪北溪南两履霜。
树头树底孤山上。冷风来何处香。
忽相逢缟袂绡裳。酒醒寒惊梦。
笛凄春断肠。淡月昏黄。

17《水仙子・暮春即事》    乔吉

风吹丝雨卷窗纱。苔和酥泥葬落花。
卷云钩月帘初挂。玉钗香径滑。
燕藏春衔向谁家。莺老羞寻伴。
蜂寒懒报衙。啼煞饥鸦。

18《水仙子・游越福王府》    乔吉

笙歌梦断蒺黎沙。罗绮香馀野菜花。
乱云老树夕阳下。燕休寻王谢家。
恨兴亡怒煞鸣蛙。铺锦池埋荒[弓黄]。
流杯亭堆破瓦。何处也繁华。

19《双调・折桂令・客窗清明》    乔吉

风风雨雨梨花，窄索帘栊，
巧小窗纱。甚情绪灯前，客怀枕畔，
心事天涯。三千丈清愁鬓发，
五十年春梦繁华，蓦见人家，
杨柳分烟，扶上檐牙。

20《折桂令・西湖忆黄氏所居》    乔吉

多时不到儿家。想绳挂秋干。
弦断琵琶。眉淡兰烟。钗横梭玉。
粉褪铅华。软龙绡尘蒙宝鸭。
烂倩脂雨过金沙。隔个窗纱。
梦断东风。门外啼鸦。

21《折桂令・丙子游越怀古》    乔吉

蓬莱老树苍云。禾黍高低。
狐兔纷纾半折残碑。空馀故址。
总是黄尘。东晋亡也再难寻个右军。
西施去也绝不见甚佳人。海气长昏。
啼谑声乾。天地无春。

22《折桂令・荆溪即事》    乔吉

问荆溪溪上人家。为甚人家。
不种梅花。老树支门。荒蒲绕岸。
苦竹圈笆。寺无僧狐狸样瓦。
官无事鸟鼠当衙。白水黄沙。
倚偏阑干。数尽啼鸦。

23《双调・折桂令・毗陵晚眺》    乔吉

江南倦客登临，多少豪雄，
几许消沉。今日何堪，买田阳羡，
挂剑长林。霞缕烂谁家画锦，
月钩横故国丹心。窗影灯深，
磷火青青，山鬼喑喑。

24《折桂令・风雨登虎丘》    乔吉

半天风雨如秋。怪石於菟。
老树钩娄。苔绣禅阶。尘粘诗壁。
云湿经楼。琴调冷声闲虎丘。
剑光寒影动龙湫。醉眼悠悠。
千古恩雠。浪卷胥魂。山锁吴愁。

25《水仙子・乐清箫台》    乔吉

枕苍龙云卧品清箫。
跨白鹿春酣醉碧桃。
唤青猿夜拆烧丹灶。二千年琼树老。
飞来海上仙鹤。纱巾岸天风细。
玉笙吹山月高。谁识王乔。

26《水仙子・和化成甫番马头扇》    乔吉

渥洼秋浅水生寒。苜蓿霜轻草渐斑。
弯弧不射双飞雁。臂擎鹰玉辔间。
醉醺醺来自楼阑。狐帽西风袒。
穹庐红日晚。满眼青山。

27《小桃红・赠郭莲儿》    乔吉

锦幢罗盖水晶宫。一曲菱歌动。
太液云香露华莹。醉芙蓉。
鸳鸯不识凌波梦。秋房怨空。
藕丝情重。粉瘦怯西风。

28《小桃红・春闺怨》    乔吉

玉楼风□杏花衫。娇怯春寒赚。
酒病十朝九朝嵌。瘦嶙嶙。
愁浓难补眉儿淡。香消翠减。
雨昏烟暗。芳草遍江南。

29《小桃红・晓妆》    乔吉

绀云分翠拢香丝。玉线界官鸦翅。
露冷蔷薇晓初试。淡匀脂。
金篦腻点兰烟纸。含娇意思。
聆人须是。亲手画眉儿。

30《越调・凭阑人・金陵道中》    乔吉

瘦马驮诗天一涯，倦鸟呼愁村数家。
扑头飞柳花，与人添鬓华。

31《越调・凭阑人・春思》    乔吉

淡月梨花曲槛傍，清露苍苔罗袜凉。
恨他愁断肠，为他烧夜香。

32《前调・荆溪即事》    乔吉

问荆溪溪上人家：为甚人家，不种梅花？
老树支门，荒蒲绕岸，苦竹圈笆。
庙不灵狐狸漾瓦，官无事乌鼠当衙。
白水黄沙，倚遍阑干，数尽啼鸦。


  §  元曲∶任昱５首

  《双调・清江引・钱塘怀古》    任昱

吴山越山山下水，总是凄凉意。江流今古愁，
山雨兴亡泪，沙鸥笑人闲未得。

  《红绣鞋・春情》    任昱

暗朱箔雨寒风峭。试罗衣玉减香销。
落花时节怨良宵。银台灯影淡。
绣枕泪痕交。团圆春梦少。

  《沈醉东风・隐居》    任昱

叹朝暮青霄用舍。尽头颅白发添些。
伴渔樵。苫茅舍。醉西风满川红叶。
近日邻家酒易赊。三径黄花放也。

  《越调・小桃红・咏志》    任昱

山林钟鼎未谋身，不觉生秋鬓。
汉水秦关古今恨，谩劳神，
何须斗大黄金樱渔樵近邻，
田园随分，甘作武陵人。

  《清江・题怜》    任昱

南山豆苗荒数亩。拂袖先归去。
高官鼎内鱼。小吏氪中兔。
争似闭门闲看书。


  §  《哨遍・高祖还乡》  睢景臣

        【哨遍】
    社长排门告示，但有的差使无推故。这差使不寻俗：一壁厢纳草除根，一边又要差夫，索应付。又言是车驾，都说是銮舆，今曰还乡故。王乡老执定瓦台盘，赵忙郎抱着酒葫芦。新刷来的头巾，恰糨来的绸衫，畅好是妆幺大户。

        【耍孩儿】
    瞎王留引定火乔男女，胡踢蹬吹笛擂鼓。见一彪①人马到庄门，劈头里几面旗舒。一面旗白胡阑套住个迎霜兔，一面旗红曲连打着个毕月乌，一面旗鸡学舞，一面旗狗生双翅，一面旗蛇缠葫芦。

        【五煞】
    红漆了叉，银铮了斧，甜瓜苦瓜黄金镀。明晃晃马镫②枪尖上挑，白雪雪鹅毛扇上铺。这几个乔人物，拿着些不曾见的器仗，穿着些大作怪衣服。

        【四煞】
    辕条上都是马，套顶上不见驴，黄罗伞柄天生曲。车前八个天曹判，车后若干递送夫。更几个多娇女，一般穿着，一样妆梳。

        【三煞】
    那大汉下的车，众人施礼数。那大汉觑得人如无物。众乡老展脚舒腰拜，那大汉挪身着手扶。猛可里抬头觑，觑多时认得，险气破我胸脯！

        【二煞】
    你身须姓刘，你妻须姓吕，把你两家儿根脚从头数。你本身做亭长耽几盏酒，你丈人教村学读几卷书。曾在俺庄东住，也曾与我喂牛切草，拽坝扶锄。

        【一煞】
    春采了桑，冬借了俺粟，零支了米麦无重数。换田契强秤了麻三秤，还酒债偷量了豆几斛。有甚胡涂处？明标着册历，现放着文书。

        【尾声】
    少我的钱差发内旋拨还，欠我的粟税粮中私准除。只道刘三谁肯把你揪拽③住？白甚么改了姓更了名，唤做汉高祖！


  【注释】
  ①彪，原为〔风彡〕一字，与彪字通用。
  ②镫，金旁应为革旁，现通用。
  ③拽，原为〔扌卒〕一字，用拽代之。


  §  王德信  《十二月过尧民歌・别情》


〔十二月〕自别后遥山隐隐，更那堪远水粼粼。见杨柳飞绵滚滚，对桃花醉脸醺醺。透内阁香风阵阵，掩重门暮雨纷纷。
〔尧民歌〕怕黄昏忽地又黄昏，不销魂怎地不销魂。新啼痕压旧啼痕，断肠人忆断肠人。今春，香肌瘦几分，缕带宽三寸。


  §  王和卿9首

1 〔越调〕《小桃红・胖妓》    王和卿

    夜深交颈效鸳鸯，锦被翻红浪，雨歇云收那情况，难当，一翻翻在人身上，偌长偌大，偌粗偌胖，压匾沉东阳。

2 〔仙吕〕《醉中天・咏俊妓》    王和卿

    裙系鸳鸯锦，钗插凤凰金，俊的是庞儿俏的是心，更待褒弹甚，掺土也似姨夫斗侵，交他一任，知音的则是知音。

    王和卿“低级趣味”元曲小令选（摘自《全元散曲》）


3 〔越调〕《天净沙・咏秃》

    笠儿深掩过双肩，头巾牢抹到眉边，款款的把笠檐儿试掀，连荒道一句，君子人不见头面。

4 〔双调〕《拨不断・胖夫妻》

    一个胖双郎，就了一个胖苏娘，两口儿便似熊模样，成就了风流喘豫章，绣纬中一对儿鸳鸯象，交肚皮厮撞。

5 〔双调〕《拨不断・偷情为获》

    鸡儿啼，月儿西，偷情方暂出罗纬，兢兢业业心儿里，谁知又被人拿起，含羞忍耻。

6 〔双调〕《拨不断・王大姐浴房内吃打》

    假胡伶，骋聪明，你本待冼腌［月赞］到惹得不干净，精尻上匀排七道青，扇圈大膏药刚糊定，早难道外宣无病。

7 〔双调〕《拨不断・绿毛龟》

    绿毛稠，绕池游，口中气吐香烟透，卖卦的先生把你脊骨［风彡］，十长生里伴定个仙鹤走，白大夫的行头。

8 〔双调〕《拨不断・长毛小狗》

    丑如驴，小如猪，山海经检遍了无寻处，遍体浑身都是毛，我道你有似个成精物，咬人的笤帚。

9 〔双调〕《拨不断・自叹》

    恰春朝，又秋宵，春花秋月何时了，花到三春颜色消，月过十五光明少，月残花落。

  §  王恽  《黑漆弩・游金山寺》


苍波万顷孤岑矗，是一片水面上天竺。
金鳌头满咽三杯，吸尽江山浓绿。
口口蛟龙虑恐下燃犀，风起浪翻如屋。
任夕阳归棹纵横，待偿我平生不足。


  §  元曲∶无名氏29首

《仙吕・寄生草・闲评》    无名氏

 一、
问什么虚名利，管什么闲是非。想着他击珊瑚列锦幛石崇势，
则不如卸罗裾纳象简张良退，学取他枕清风铺明月陈抟睡。看
了那吴山青似越山青，不如今朝醉了明朝醉。

 二、
争闲气、使见识，赤壁山正中周郎计，乌江岸枉费重瞳力，马
嵬坡空洒明皇泪。前人勋业后人看，不如今朝醉了明朝醉。

《正宫・塞鸿秋》      无名氏

爱他时似爱初生月，喜他时似喜梅梢月，想他时道几首西江月，
盼他时似盼辰钩月。当初意儿别，今日相抛撇，要相逢似水底捞
明月。

《正宫・塞鸿秋・山行警》     无名氏

东边路、西边路、南边路，五里铺、七里铺、十里铺，
行一步、盼一步、懒一步。霎时间、天也暮、日也暮、
云也暮，斜阳满地铺，回首生烟雾，兀的不、山无数、
水无数、情无数。

《正宫・塞鸿秋》       无名氏

一对紫燕儿雕梁上肩相并，一对粉蝶儿花丛上偏相趁，
一对鸳鸯儿水面上相交颈，一对虎猫儿绣凳上相偎定。
觑了动人情，不由人心儿硬，冷清清偏俺合孤零。

《商调・梧叶儿・嘲谎人》    无名氏

东村里鸡生凤，南庄上马变牛，六月里裹皮裘。
瓦垄上宜栽树，阳沟里好驾舟。瓮来大肉馒头，
俺家茄子大如斗。


《商调・梧叶儿・嘲贪汉》    无名氏

一粒米针穿着吃，一文钱剪截充，但开口昧神灵。
看儿女如衔泥燕，爱钱财似竞血蝇。
无明夜攒金银，都做充饥画饼。

《正宫・叨叨令》      无名氏

  一、
黄尘万古长安路，折碑三尺邙山墓。西风一叶乌江渡，夕阳十里邯郸树。
老了人也么哥，老了人也么哥，英雄尽是伤心处。

  二、
只见青帘高挂垂杨树，朱帘暮卷西山雨。
谁待向禁城狼虎丛中去，我则待侬家鹦鹉洲边住。
倒大来快活也么哥，快活也么哥，
抵多少梦回明月生南浦。

《中吕・红绣鞋》     无名氏

 一、
窗外雨声声不住，枕边泪点点长吁，雨声泪点急相逐。
雨声儿添凄惨，泪点儿助长吁。枕边泪倒多如窗外雨。

 二、
孤雁叫教人怎睡?一声声叫的孤凄，向月明中和影一双飞。
你云中声嘹亮，我枕上泪双垂，雁儿我争你个甚的。

《中吕・朝天子・志感》      无名氏

不读书有权，不识字有钱，不晓事倒有人夸荐。
老天只恁忒心偏，贤和愚无分辨。
折挫英雄，消磨良善，越聪明越运蹇。
志高如鲁连，德高如闵蹇，依本分只落的人轻贱。

 《正宫・醉太平・无题》  无名氏

  堂堂大元，奸佞专权。开河变钞祸根源，惹红巾万千。
官法滥，刑法重，黎民怨。人吃人，钞买钞，何曾见。
贼做官，官做贼，混愚贤，哀哉可怜。

 《正宫・醉太平・讥贪小利者》  无名氏

  夺泥燕口，削铁针头，刮金佛面细搜求，无中觅有。
鹌鹑嗉里寻豌豆，鹭鸶腿上劈精肉。蚊子腹内刳脂油，亏老先生下手。

 《双调・水仙子・失题》  无名氏

  青山隐隐水茫茫，时节登高却异乡。孤城孤客孤舟上，铁石人也断肠，
泪涟涟断送了秋光。黄花梦，一夜香，过了重阳。

  夕阳西下水东流，一事无成两鬓秋。伤心人比黄花瘦，怯重阳九月九。
强登临情思悠悠，望故国三千里，倚秋风十二楼。没来由惹起闲愁。

  常记的离筵饮泣饯行时，折尽青青杨柳枝。欲拈斑管书心事，
无那可乾坤天样般纸。意悬悬诉不尽相思，谩写下鸳鸯字，
空吟就花月词，凭何人付与娇姿。

  一春鱼雁杳无闻，千里关山劳梦魂。数归期屈指春纤困，结灯花犹未
准。叹芳年已过三旬，退莲脸消了红晕。压春山长出皱纹，虚度了青春。

 《折桂令・微雪》  无名氏

  朔风寒吹下银沙，蠹砌穿帘，拂柳惊鸦，轻若鹅毛，娇如柳絮，瘦似梨花。
多应是怜贫困天教少洒，止不过庆丰年众与农家。数片琼葩，点缀槎丫。孟浩然
容易寻梅，陶学士不彀烹茶。

 《梧叶儿・失题》  无名氏

  青铜镜，不敢磨，磨着後照人多。一尺水，一尺波，信人唆，那一个心肠似
我。

 《红绣鞋・赠妓》  无名氏

  长江水流不尽心事，终条山隔不断情思。想着你，夜深沉，人静悄，自来时
，来时节三两句话，去时节一篇词，记在你心窝儿里直到死。

 《普天乐・失题》  无名氏

  他生得脸儿峥，庞儿正。诸余里耍俏，所事里聪明。忒可憎，没薄幸。行里
坐里茶里饭里相随定，恰便似纸幡儿引了人魂灵。想那些个滋滋味味，风风韵韵
，老老成成。

 《中吕・快活三过朝天子四换头・叹四美》  无名氏

  良辰媚景换今古，赏心乐事暗乘除，人生四事岂能无？不可教轻辜负。唤取，
伴侣，正好向西湖路，花前沉醉倒玉壶，香[氵翁]雾，红飞雨。九十韶华，人间客
寓，把三分分数数，一分是流水，二分是尘土，不觉的春将暮。西园杖屦，望眼
无穷恨有余，飘残香絮，歌残白苎，海棠花底鹧鸪，杨柳梢头杜宇，都唤取春归
去。

 《雁儿落带过得胜令・失题》  无名氏

  一年老一年，一日没一日，一秋又一秋，一辈催一辈，一聚一离别，一喜一
伤悲。一榻一身卧，一生一梦里。寻一夥相识，他一会咱一会，都一般相知，吹
一回，唱一回。

 《醉太平・无题》  无名氏

利名场事冗。林泉下心冲。
小柴门画戟古城东。隔风波数重。
华山云不到阳台梦。
〔王盖〕溪水不接桃源洞。
洛阳城不到武夷峰。老先生睡浓。

 《醉中平・无题》  无名氏

泪溅端溪砚。情写锦花笺。
日暮帘栊生暖烟。睡煞梁间燕。
人比青山更远。梨花庭院。
月明闲却秋千。

 《喜春来・闺情》  无名氏

窄裁衫裉安排瘦。淡扫蛾眉准备愁。
思君一度一登楼。凝望久。
雁过楚天秋。

 《朝天子・庐山》  无名氏

早霞。晚霞。装点庐山画。
仙翁何处炼丹砂。一缕白云下。
客去斋馀。人来茶罢。
叹浮生指落花。楚家。汉家。
做了渔樵话。

 《金字经・秋夜》  无名氏

我来山中宿。夜深云满衣。
月皎风清星斗稀。惊鸟无所依。
乖秋意。卧将箫管吹。

 《庆东原・奇遇》  无名氏

参旗动。斗柄挪。
为多情揽下风流祸。眉攒翠蛾。
裙拖绛罗。袜冷凌波。
耽惊怕万千般。得受用些儿个。

 《清江引・九日》  无名氏

萧萧五株门外柳。屈指重阳又。
霜清紫蟹肥。露冷黄花瘦。
白衣不来琴当酒。

 《梧叶儿・秋》  无名氏

秋来制。渐渐凉。寒雁儿往南翔。
梧桐树。叶又黄。好凄凉。
绣被儿空闲了半张。

 《驻马听・无题》  无名氏

月小潮平。红蓼滩头秋水冷。
天空云净。夕阳江上乱峰青。
一蓑全却子陵名。五湖救了鸱夷命。
尘劳事不听。龙蛇一任相吞并。

 《凭阑人・无题》  无名氏

点破苍苔墙角萤。战退西风檐外铃。
画楼风露清。玉阑桐叶零。



 《前调・重九登临》  无名氏

夕阳西下水流东，一事无成两鬓秋，伤心人比黄花瘦。
怯重阳九月九，强登临情思悠悠。
望故国三千里，倚风十二楼，没由来惹起闲愁。


  §  徐琰  〔双调〕《蟾宫曲・青楼十咏》

一、初见

    会娇娥罗绮从中，两意相投，一笑情通。傍柳随花，偎香倚玉，弄月抟风。堪描画喜孜孜鸾凰妒宠，没褒弹立亭亭花月争锋。娇滴滴鸭绿鸳红，颤巍巍雨迹云踪。夙世上未了姻缘，今生则邂逅相逢。

二、小酌

    聚殷勤宴开红楼，香喷金猊，帘上银钩。象板轻敲，琼杯满酌，艳曲低讴。结夙世鸾交凤友，尽今生燕侣莺俦。语话相投，情意绸缪。拚醉花前，多少风流。

三、沐浴

    酒初醒褪却残妆，炎暑侵肌，粉汗生香。旋摘花枝，轻除蹀躞，慢解香囊。移兰步行出画堂，浣冰肌初试兰汤。回到闺房，换了罗裳。笑引才郎，同纳新凉。

四、纳凉

    纳新凉纨扇轻摇，金井梧桐，丹桂香飘。笑指嫦娥，戏将织女，比并妖娆。坐未久风光正好，夜将深暑气潜消。语话相嘲，道与多娇。莫待俄延，误了良宵。

五、临床

    并香肩素手相携，行入兰房，拴上朱扉。香袅龙涎，簟舒寒玉，枕并玻璃。相会在绣芙蓉青纱帐里，抵多少泛桃花流水桥西。困倚屏纬，慢解罗衣。受用些雨怯云娇，煞强如月约星期。

六、并枕

    ［歹带］人娇兰麝生香，风月弥漫，云雨相将。绣幕低氏，银屏曲曲，凤枕双双。赛阆苑和鸣凤凰，比瑶池交颈鸳鸯。月射纱窗，灯灭银缸。才子佳人，同赴高唐。

七、交欢

    向珊瑚枕上交欢，握云携雨，倒凤颠鸾。簌簌心惊，阴阴春透，隐隐肩攒。柳腰摆东风款款，樱唇喷香雾漫漫。凤翥龙蟠，巧弄娇抟。恩爱无休，受用千般。

八、言誓

    结同心尽了今生，琴瑟和谐，鸾凤和鸣。同枕同衾，同生同死，同坐同行。休似那短恩情没下梢王魁桂英，要比那好姻缘有前程双渐苏卿。你既留心，俺索真诚。负德辜恩，上有神明。

九、晓起

    恨无端报晓何忙，唤却金鸟，飞上扶桑。正好欢娱，不防分散，渐觉凄凉。好良宵添数刻争甚短长，喜时节闰一更差甚阴阳。惊却鸳鸯，折散鸾凰。尤恋香衾，懒下牙床。

十、叙别

    惠青楼兴却阑珊，仆整行装，马备雕鞍。叹聚会难亲，想恩爱怎舍，奈心意相关。是则是难留恋休掩泪眼，去则去好将惜善保台颜。便休道凤只鸾单，枕冷衾寒。他日来时，不似今番。


  §  元曲∶徐再思17首

  《双调・清江引・相思》    徐再思

相思有如少债的，每日相催逼。
常挑着一担愁，准不了三分利，这本钱见他时才算得。

  《中吕・阳春曲・闺怨》    徐再思

妾身悔作商人妇，妾命当逢薄幸夫。
别时只说到东吴，三载余，却得广州书。

  《人月圆・甘露怀古》    徐再思

江皋楼观前朝寺。秋色入秦淮。
败垣芳草。空廊落叶。深砌苍苔。
远人南去。夕阳西下。江水东来。
木兰花在。山僧试问。知为谁开。

  《红绣鞋・道院》    徐再思

一榻白云竹径。半窗明月松声。
红尘无处是蓬瀛。青猿藏火枣。
黑虎听黄庭。山人参内景。

  《阳春曲・皋亭晚泊》    徐再思

水深水浅东西涧。云去云来远近山。
秋风征棹钓鱼滩。烟树晚。
茅舍两三间。

  《朝天子・常山江行》    徐再思

远山。近山。一片青无间。
逆流[犭老]上乱石滩。险似连云栈。
落日昏鸦。西风归雁。
叹崎岖途路难。得闲。且闲。
何处无鱼羹饭。

  《寿阳曲・春情》    徐再思

闲情绪。深院宇。正东风满帘飞絮。
怕梨花不禁三月雨。
是谁教燕衔春去。

  《双调・水仙子・夜雨》    徐再思

一声梧叶一声秋，一点芭蕉一点愁，
三更归梦三更后。落灯花，棋未收，
叹新丰孤馆人留。枕上十年事，
江南二老忧，都到心头。

  《水仙子・惠山泉》    徐再思

自天飞下九龙涎。走地流为一股泉。
带风吹作干寻练。问山侩不记年。
任松梢鹤避青烟。湿云亭上。
涵碧洞前。自采茶煎。

  《水仙子・弹唱佳人》    徐再思

玉纤流恨出冰丝。瓠齿和春吐怨辞。
秋波送巧传心事。似邻船初听时。
问江州一司马何之。青衫泪。
锦字诗。总是相思。

  《殿前欢・观音山眠松》    徐再思

老苍龙。避乖高卧此山中。
岁寒心不肯为梁栋。
翠蜿蜒俯仰相从。秦皇旧日封。
靖节何年种。丁固当时梦。
半溪明月。一枕清风。

  《双调・蟾宫曲・春情》    徐再思

平生不会相思，才会相思，
便害相思。身以浮云，心如飞絮，
气若游丝。空一缕余香在此。
盼千金游子何之。证候来时，正是何时？
灯半昏时，月半明时。

  《清江引・春夜》    徐再思

云间玉箫三四声。人倚阑干听。
风生翡翠棂。露滴梧桐井。
明月半帘花弄影。

  《天净沙・秋江夜泊》    徐再思

斜阳万点昏鸦。西风两岸芦花。
船系浔阳酒家。多情司马。
青衫梦里琵琶。

  《梧叶儿・钓台》    徐再思

龙虎昭阳殿。冰霜函谷关。
风月富春山。不受千钟禄。
重归七里滩。赢得一身闲。
高似他云台将坛。

  《梧叶儿・春思》    徐再思

芳草思南浦。行云梦楚阳。
流水恨潇湘。花底春莺燕。
钗头金凤凰。被面绣鸳鸯。
是几等儿眠思梦想。

  《前调・春情》    徐再思

    平生不会相思，才会相思，便害相思。身似浮云，心如飞絮，气若游丝。空一缕余香在此，盼千金游子何之。症候来时，正是何时？
灯半昏时，月半明时。

  §  薛昂夫10首

  《楚天遥过清江引・送春》薛昂夫

〔楚天遥〕有意送春归，无计留春住。明年又着来，何似休归去？桃花也解愁，点点飘红玉。目断楚天遥，不见春归路。
〔清江引〕春若有情春更苦，暗里韶光度。夕阳山外山，春水渡傍渡。不
知哪答儿是春住处。

  《塞鸿秋・凌鹫台怀古》    薛昂夫

凌鹫台畔黄山铺。
是三千歌舞亡家处。
望夫山下乌江渡。
是八千子弟思乡去。江东日暮云。
渭北春天树。青山太白坟如故。

  《中吕・山坡羊・叹世》    薛昂夫

大江东去，长安西去，
为功名走遍天涯路。厌舟车，
喜琴书。早星星鬓影瓜田暮，
心待足时名便足。高，高处苦；低，
低处苦。

  《山坡羊・西湖杂咏春》    薛昂夫

山光如淀。湖光如练。
一步一个生抠面。扣逋仙。访坡仙。
拣西湖好处都游偏。
管甚月明归路远。船。休放转。杯。
休放浅。

  《双调・庆东原・西皋亭适兴》    薛昂夫

兴为催租败，欢因送酒来。
酒酣时诗兴依然在，黄花又开，
朱颜未衰，正好忘怀。管甚有监州，
不可无螃蟹。

  《水仙子・醉乡记》    薛昂夫

几年无事傍江湖。醉倒黄公旧酒垆。
人闲纵有伤心处。
也不到刘伶坟上土。
醉乡中不辨贤愚。对风流人物。
看江山画图。便醉倒何如。

  《喜春来・隐居漫兴》    薛昂夫

芸窗月影吟情荡。纸帐梅花醉梦香。
觉来身世两相忘。休妄想。
樽有酒且疏狂。

  《殿前欢・醉归来》    薛昂夫

醉归来。袖春风下马笑盈腮。
笙歌接到朱帘外。夜宴重开。
十年前一秀才。黄齑菜。
打熬到文章伯。施展出江湖气概。
抖擞出风月情怀。

  《折桂令・叹世》    薛昂夫

鸡羊鹅鸭休争。偶尔相逢。
堪炙堪烹。天地中间。生老病死。
物理常情。有一日符到奉行。
只图个月朗风清。笑杀刘伶。
荷插埋尸。犹未忘形。

  《双调・楚天遥过清江引・送君词》    薛昂夫

有意送春归，无计留春祝
明年又著来，何似休归去？
桃花也解愁，点点飘红玉。
目断楚天遥，不见春归路。
春若有情春更苦，暗里韶光度。
夕阳山外山，春水渡傍渡。
不知那答儿是春住处。


  §  杨果〔越调〕《小桃红・采莲女》

〔其三〕

    采莲人和采莲歌，柳外兰舟过，不管鸳鸯梦惊破。夜如何，有人独上江楼卧。伤心莫唱，南朝旧曲，司马泪痕多。

〔其四〕

    碧湖湖上柳阴阴，人影澄波浸，常记年时对花饮。到如今，西风吹断回文锦。羡他一对，鸳鸯飞去，残梦蓼花深。


  §  姚燧《凭阑人・寄征衣》

        欲寄君衣君不还，
        不寄君衣君又寒。
        寄与不寄间，
        妾身千万难。


  §  查德卿7首

  《一半儿・春情》   查德卿

自调花露染霜毫，一种春心无处托。
欲写写残三四遭，絮叨叨，一半连真一半草。

  《越调・柳营曲・金陵故址》   查德卿

临故国，认残碑。伤心六朝如逝水，物换星移，
城是人非，今古一枰棋。南柯梦一觉初回，北邙坟三尺荒堆。
四围山护绕，几处树高低，谁，曾赋黍离离。

  《醉太平・春情》   查德卿

东风柳丝。细雨花枝。
好春能有几多时。韶华迅指。
芭蕉叶上鸳鸯字。芙蓉帐底鸾凤事。
海棠亭畔鹧鸪词。问莺儿燕子。

  《仙吕・寄生草・感叹》   查德卿

姜太公贱卖了〔石番〕溪岸，
韩元帅命搏得拜将坛。
羡傅说守定岩前版，
叹灵辄吃了桑间饭，
劝豫让吐出喉中炭。
如今凌烟阁一层一个鬼门关，
长安道一步一个连云栈。

  《寨儿令・江上》   查德卿

烟艇闲。雨蓑乾。渔翁醉醒江上晚。
啼鸟关关。流水潺潺。乐似富春山。
数声柔橹江湾。一钓香饵波寒。
回头贪兔魄。失意放渔竿。看。
流下蓼花滩。

  《一半儿・春妆》   查德卿

自将杨柳品题人。笑捻花枝比较春。
输与海棠三四分。再偷匀。
一半儿胭脂一半儿粉。

  《一半儿・春梦》   查德卿

梨花云绕锦香亭。胡蝶春融软玉屏。
花外鸟啼三四声。梦初惊。
一半儿昏迷一半儿醒。

  《双调・蟾宫曲・怀古》   查德卿

问从来谁是英雄？一个农夫，
一个渔翁。晦迹南阳，栖身东海，
一举成功。八阵图名成卧龙，
六韬书功在飞熊。霸业成空，
遗恨无穷。蜀道寒云，渭水秋风。


  §  元曲∶张可久７７首*


《黄钟・人月圆・山中书事》    张可久

兴亡千古繁华梦，诗眼倦天涯。
孔林乔木，吴宫蔓草，楚庙寒鸦。
数间茅舍，藏书万卷，投老村家。
山中何事？松花酿酒，春水煎茶。

《水仙子・别怀》    张可久

飞花和雨送兰舟，细柳垂烟掩画楼，
啼痕带酒淹罗袖，换金杯劳玉手。
大江流不尽诗愁，象牙床上，鲛绡枕头，梦到并州。

《水仙子・梅边即事》    张可久

好花多向雨中开，佳客新从云外来。
清诗未了年前债，相逢且开怀。
曲阑干碾玉亭台，小树粉蝶翅，苍苔点鹿胎，踏碎青鞋。

《小梁州・失题》    张可久

篷窗风急雨丝丝，笑捻吟髭，淮阳路何之？鳞鸿至，把酒问篙师，
【幺】迎头便说兵戈事，风流莫再追思，塌了酒楼，焚了茶肆，
柳营花市，更呼甚燕子莺儿。

《迎仙客・秋夜》    张可久

雨乍晴，月笼明。秋香院落砧杵鸣，二三更，
千万声，捣碎离情，不管愁人听。

《红绣鞋・次韵》    张可久

剑击西风鬼啸，琴弹夜月猿号。半醉渊明可人招，
南来山隐隐，东去浪淘淘，浙江归路杳。

《中吕・红绣鞋・西湖雨》    张可久

删抹了东坡诗句，糊涂了西子妆梳，山色空蒙水模糊。
行云神女梦，泼墨范宽图，挂黑龙天外雨。

《双调・拆挂令・西陵送别》    张可久

画船儿载不起离愁，人到西陵，恨满东州。
懒上归鞍，慵开泪眼，怕倚层楼。
春去春来，管送别依依岸柳；潮生潮落，会忘机泛泛沙鸥。
烟水悠悠，有句相酬，无计相留。

《塞鸿秋・春情》    张可久

疏星淡月秋千院。愁云恨雨芙蓉面。
伤情燕足留红线。恼人鸾影闲团扇。
兽炉沈水烟。翠沼残花片。
一行写入想思传。

《小梁州・访杜高士》    张可久

杖藜十里听松声。隐隐相迎。
飞来峰下树青青。添清兴。
流水玉琴横。拂云同坐苔花磴。
桂飘香满地金星。山影寒。天光净。
野猿啼月。诗在冷泉亭。

《醉太平・登卧龙山》    张可久

黄庭小楷。白苎新裁。
一篇闲赋写秋怀。上越王古台。
半天虹雨残云载。几家渔网斜阳晒。
孤村酒市野花开。长吟去来。

《一半儿・苍崖禅师退隐》    张可久

柳梢香露点荷衣。树杪斜阳明翠微。
竹外浅沙涵钓矶。乐忘归。
一半儿青山一半儿水。

《迎仙客・湖上送别》    张可久

钓锦鳞。棹红云。西湖画船三月春。
正思家。还送人。绿满前村。
烟雨江南恨。

《迎仙客・括山道中》    张可久

云冉冉。草纤纤。谁家隐居山半掩。
水烟寒。溪路险。半幅青帘。
五里桃花店。

《中吕・红绣鞋・湖上》    张可久

无是无非心事，不寒不暖花时，
妆点西湖似西施。控青丝玉面马，
歌金缕粉团儿，信人生行乐耳。

《红绣鞋・天台瀑布寺》    张可久

绝顶峰攒雪剑。县崖水挂冰帘。
倚树哀猿弄云尖。血华啼杜宇。
阴洞吼飞廉。比人心山未险。

《红绣鞋・越山即事》    张可久

山拥玉皇香案。烟笼翠羽仙鬟。
两袖天风倚高寒。鹤归苍树杪。
犬吠白云间。蓬莱迷望眼。

《中吕・红绣鞋・春日湖上》    张可久

绿树当门酒肆，红妆映水鬟儿，
眼底殷勤座间诗。尘埃三五字，
杨柳万千丝，记年时曾到此。

《红绣鞋・次崔雪竹韵》    张可久

学孔子尝闻俎豆。喜严陵不事王侯。
百尺云帆洞庭秋。醉呼元亮酒。
懒上仲宣楼。功名不挂口。

《中吕・普天乐・秋怀》    张可久

为谁忙，莫非命。西风驿马，
落月书灯。青天蜀道难，
红叶吴江冷。两字功名频看镜，
不饶人白发星星。钓鱼子陵，
思莼季鹰，笑我飘零。

《普天乐・客怀》    张可久

楚山云。湘江岸。霜添白发。
日减朱颜。秋风马耳寒。
夜雪貂裘绽。万里南归孤飞雁。
动离情故国乡关。闲身易懒。
休官怕晚。倦羽知还。

《喜春来・金华客舍》    张可久

落红小雨苍苔径。飞絮东风细柳营。
可怜客里过清明。不待听。
昨夜杜鹃声。

《满庭芳・客中九日》    张可久

乾坤俯仰。贤愚醉醒。今古兴亡。
剑花寒夜坐归心壮。又是他乡。
九日明朝酒香。一年好景橙黄。
龙山上。西风树响。吹老鬓毛霜。

《朝天子・闺情》    张可久

与谁。画眉。猜破风流谜。
铜驼巷里玉骢嘶。夜半归来醉。
小意收拾。怪胆禁持。
不识羞谁似你。自知。理亏。
灯下和衣睡。

《上小楼・春思》    张可久

谁家艳姝。天然洛浦。秋水芙蓿
春风笑语。道样妆梳。为交甫。
解佩珠。花前相遇。
紫云深彩鸾仙去。

《满庭芳・春晚梅友元帅席上》    张可久

知音到此。舞雩点也。修禊羲之。
海棠春已无多事。雨洗倩脂。
谁感慨兰亭故纸。自沈吟罗扇新词。
急管催银字。哀弦玉指。
忙过赏花时。

《朝天子・访九皋使君》    张可久

槿篱。傍水。楼与青山对。
一庭香雪糁茶縻。松下溪童睡。
净地留题。柴门还闭。笼开鹤自飞。
看梅。未回。多管向西湖醉。

《山坡羊・闺思》    张可久

云松螺髻。香温鸳被。
掩春闺一觉伤春睡。柳花飞。
小琼姬。一声雪下呈祥瑞。
团圆梦儿生唤起。谁。不做美。呸。
却是你。

《山坡羊・春日》    张可久

西湖沈醉。东风得意。
玉骢骤响黄金辔。赏春归。看花回。
宝香已暖鸳鸯被。梦绕绿窗初睡起。
痴。人未知。噫。春去矣。

《山坡羊・酒友》    张可久

刘伶不戒。灵均休怪。
沿村沽酒寻常债。看梅开。过桥来。
青旗正在疏篱外。醉和古人安在哉。
窄。不够酾。哎。我再买。

《中吕・卖花声・怀古》    张可久

美人自刎乌江岸，战火曾烧赤壁山，
将军空老玉门关。伤心秦汉，
生民涂炭，读书人一声长叹。

《卖花声・客况》    张可久

登楼北望思王粲。高卧东山忆谢安。
闷来长铗为谁弹。当年射虎。
将军何在。冷凄凄霜凌古岸。

《骂玉郎带感皇恩采茶歌・杨驹儿墓园》    张可久

莓苔生满苍云径。人去小红亭。
题情犹是酸斋赠。我把那诗韵赓。
书画评。阑干凭。茶灶尘凝。
墨水冰生。掩幽扃。县瘦影。
伴孤灯。琴已亡伯牙。酒不到刘伶。
策短藤。乘暮景。放吟情。写新声。
寄春莺。明年来此赏清明。
窗掩梨花庭院静。小楼风雨共谁听。

《四块玉・乐闲》    张可久

远是非。寻潇洒。地暖江南燕宜家。
人闲水北春无价。七品茶。五色瓜。
四季花。

《金字经・春晚》    张可久

惜花人何处。落红春又残。
倚遍危楼十二阑。弹。泪痕罗袖斑。
江南岸。夕阳山外山。

《金字经・次韵》    张可久

出岫白云笑。入山明月愁。
两字功名四十秋。羞。死封不义侯。
村学究。且读书青海头。

《金字经・乐闲》    张可久

百年浑似醉。满怀都是春。
高卧东山一片云。嗔。是非拂面尘。
消磨荆古今无限人。

《沈醉东风・秋夜旅思》    张可久

二十五点秋更鼓声。
千三百里水馆邮程。青山去路长。
红树西风冷。百年人半纸虚名。
得似璩源阁上僧。午睡足梅窗日影。

《沈醉东风・钓台》    张可久

貂裘敝谁怜倦客。锦笺寒难写秋怀。
野水边。闲云外。尽教他鸥鹭猜。
溪上良田得数顷来。
也敢上严陵钓台。

《庆东原・次马致远先辈韵》    张可久

诗情放。剑气豪。英雄不把穷通较。
江中斩蛟。云间射雕。席上挥毫。
他得志笑闲人。他失脚闲人笑。

《庆宣和・毛氏池亭》    张可久

云影天光乍有无。老树扶疏。
万柄高荷小西湖。听雨听雨。

《水仙子・归兴》    张可久

淡文章不到紫薇郎。
小根脚难登白玉堂。
远功名却怕黄茅瘴。老来也思故乡。
想途中梦感魂伤。云莽莽冯公岭。
浪淘淘扬子江。水远山长。

《水仙子・乐闲》    张可久

铁衣披雪紫金关。彩笔题花白玉阑。
渔舟棹月黄芦岸。几般儿君试拣。
立功名只不如闲。李翰林身何在。
许将军血未乾。播高风千古严滩。

《双调・水仙子・次韵》    张可久

蝇头老子五千言，鹤背扬州十万钱。
白云两袖吟魂健，赋庄生秋水篇，
布袍宽风月无边。名不上琼林殿，
梦不到金谷园。海上神仙。

《水仙子・青衣洞天》    张可久

兔毫浮雪煮茶香。鹤羽携风采药忙。
兽壶敲玉悲歌壮。蓬莱云水乡。
群仙容我疏狂。即景诗千韵。
飞空剑一双。月满秋江。

《水仙子・山斋小集》    张可久

玉笙吹老碧桃花。石鼎烹来紫笋芽。
山斋看了黄筌画。荼蘼香满把。
自然不尚奢华。醉李白名千载。
富陶朱能几家。贫不了诗酒生涯。

《水仙子・山庄即事》    张可久

清泉翠泠茯苓香。暖雾晴丝杨柳庄。
微风小扇芭蕉样。兴不到名利常
将息他九十韶光。夜雨花无恙。
邻墙蝶自忙。笑我疏狂。

《水仙子・湖上晚归》    张可久

佳人微醉脱金钗。恶客佯狂饮绣鞋。
小鬟催去褰罗带。月寒花满街。
荡湖光影转楼台。未了鸳鸯债。
枉教鸥鹭猜。明日重来。

《水仙子・吴山秋夜》    张可久

山头老树起秋声。沙嘴残潮荡月明。
倚阑不尽登临兴。骨毛寒环佩轻。
桂飘香两袖风生。携手乘鸾去。
吹箫作凤鸣。回首江城。

《殿前欢・客中》    张可久

望长安。前程渺渺鬓斑斑。
南来北往随征雁。行路艰难。
青泥小剑关。红叶湓江岸。
白草连云栈。功名半纸。风雪千山。

《双调・殿前欢・次酸斋韵》    张可久

钓鱼台，十年不上野鸥猜。
白云来往青山在，对酒开怀。
欠伊周济世才，犯刘阮贪杯戒，
还李杜吟诗债。酸斋笑我，
我笑酸斋。

《双调・殿前欢・离思》    张可久

月笼沙，十年心事付琵琶。
相思懒看帏屏画，人在天涯。
春残豆蔻花。情寄鸳鸯帕，
香冷荼蘼架。旧游台榭，晓梦窗纱。

《殿前欢・春情》    张可久

话相思。晓莺啼在绿杨枝。
起来搔首人独自。谩写乌丝。
和梨园乐府诗。代锦帕回文字。
诉玉女伤心事。刘郎去後。
燕子来时。

《双调・折桂令・九日》    张可久

对青山强整乌纱，归雁横秋，
倦客思家。翠袖殷勤，金杯错落，
玉手琵琶。人老去西风白发，
蝶愁来明日黄花。回首天涯，
一抹斜阳，数点寒鸦。

《折桂令・江上次刘时中韵》    张可久

倚篷窗一笑诗成。远寺昏钟。
古渡秋灯。隐隐鸣鼍。嗷嗷旅雁。
闪闪飞萤。海树黑风号浪惊。
越山青月暗云生。书客飘零。
欲泛仙槎。试问君平。

《折桂令・莲华道中》    张可久

洗黄尘照眼沧浪。古道依依。
暮色苍苍。远寺松篁。谁家桃李。
旧日柴桑。红袖倚低低院墙。
白莲开小小林塘。客过徜徉。
题罢新诗。立尽斜阳。

《折桂令・次酸斋韵》    张可久

倚阑干不尽兴亡。数九点齐州。
八景湘江。吊古词香。招仙笛响。
引兴杯长。远树烟云渺茫。
空山雪月苍凉。白鹤双双。
剑客昂昂。锦语琅琅。

《折桂令・湖上饮别》    张可久

傍垂杨画舫徜徉。一片秋怀。
万顷晴光。细草闲鸥。长云小雁。
乱苇寒响。
难兄难弟俱白发相逢异乡。
无风无雨未黄花不似重阳。
歌罢沧浪。更引壶觞。送别河梁。

《双调・清江引・春思》    张可久

黄莺乱啼门外柳，雨细清明后。
能消几日春，又是相思瘦，
梨花小窗人病酒。

《清江引・秋思》    张可久

自从玉关人去也。寂寞银屏夜。
风寒白藕花。露冷青桐叶。
雁儿未来书再写。

《清江引・草庵午睡》    张可久

先生华山高处隐。自有清贫分。
华堂碧玉箫。紫绶黄金樱
不如草庵春睡稳。

《清江引・山居春枕》    张可久

门前好山云占了。尽日无人到。
松风响翠涛。槲叶烧丹灶。
先生醉眠春自老。

《小桃红・离情》    张可久

几场秋雨老黄花。不管离人怕。
一曲哀弦泪双下。放琵琶。
挑灯羞看围屏画。声悲玉马。
愁新罗帕。恨不到天涯。

《小桃红・山中》    张可久

一方明月杏花坛。剑气霞光烂。
回首蓬莱自长叹。佩秋兰。
黄精已够山中饭。劳心又懒。
千名不惯。归伴野云闲。

《小桃红・寄鉴湖诸友》    张可久

一城秋雨豆花凉。闲倚平山望。
不似年时鉴湖上。锦云香。
采莲人语荷花荡。西风雁行。
清溪渔唱。吹恨入沧浪。

《天净沙・鲁卿庵中》    张可久

青苔古木萧萧。苍云秋水迢迢。
红叶山斋小校有谁曾到。
探梅人过溪桥。

《天净沙・清明日郊行》    张可久

碧桃花下帘旌。绿杨影里旗亭。
几处莺呼燕请。马嘶芳径。
典衣索做清明。

《天净沙・闺怨》    张可久

檀郎何处忘归。玉楼小样别离。
十二阑干偏倚。大儿空吠。
看看月上荼蘼。

《寨儿令・春思》    张可久

喜又惊。笑相迎。
倚湖山露华罗袖冷。谁惯私行。
怕负深盟。偷步锦香亭。
寻寻觅觅风声。潜潜等等芳情。
粉墙边花弄影。朱帘下月笼明。轻。
吹灭短檠灯。

《寨儿令・道士王中山》    张可久

傍翠阴。解尘襟。婆娑小亭深又深。
轸玉徽金。霞佩琼簪。一操醉翁吟。
野猿啼雪满遥岑。玄鹤鸣风过乔林。
休弹山水兴。难洗利名心。寻。
何处有知音。

《凭阑人・江夜》    张可久

江水澄澄江月明。江上何人弹玉筝。
隔江和泪听。满江长叹声。

《凭阑人・和白玉真人》    张可久

宝剑英雄血已乾。玉府神仙心自闲。
炼霞成大丹。袖云归故山。

《凭阑人・暮春即事》    张可久

小玉阑干月半掐。嫩绿池塘春几家。
鸟啼芳树丫。燕衔黄柳花。

《凭阑人・湖上醉馀》    张可久

屏外氤氲兰麝飘。帘底星忪鹦鹉娇。
暖香绣玉腰。小花金步遥

《梧叶儿・春日书所见》    张可久

蔷薇径。芍药阑。莺燕语间关。
小雨红芳绽。新晴紫陌乾。
日长绣窗闲。人立秋千画板。

《梧叶儿・感旧》    张可久

肘後黄金樱樽前白玉卮。
跃马少年时。巧手穿杨叶。
新声付柳枝。信笔和梅诗。
谁换却何郎鬓丝。

《梧叶儿・湖山夜景》    张可久

猿啸黄昏後，人行画卷中。
萧寺罢疏钟，湿翠横千嶂。
清风响万松，寒玉奏孤桐。
身在秋香月宫。


  §  张鸣善3首

  《水仙子・讥时》    张鸣善

铺眉苫眼早三公，裸袖揎拳享万钟，胡言乱语成时用。大纲来都是哄。说英雄都是英雄？五眼鸡岐山鸣凤，两头蛇南阳卧龙，三脚猫渭水非熊。

  《中吕・普天乐・愁怀》    张鸣善

雨儿飘，风儿扬。
风吹回好梦，雨滴损柔肠。
风萧萧梧叶中，雨点点芭蕉上。
风雨相留添悲怆，雨和风卷起凄凉。
风雨儿怎当？风雨儿定当，风雨儿难当。

  《双调・水仙子・讥时》    张鸣善

铺眉苫眼早三公，裸袖揎拳享万锺。
胡言乱语成时用，大纲来都是烘。
说英雄谁是英雄？
五眼鸡歧山鸣凤，两头蛇南阳卧龙，三脚猫渭水飞龙。


  §  元曲∶张养浩１２首


《双调・沽美酒带得胜令》   张养浩

在官时只说闲，得闲时又思官，直到教人做样看。
从前的试观：哪一个不遇灾难？
楚大夫行吟泽畔，伍将军血污衣冠，
乌江岸消磨了好汉，咸阳市乾休了丞相。
这几个百般要安，不安。
怎如俺五柳庄逍遥散诞。


《双调・折桂令・中秋》   张养浩

一轮飞镜谁磨？照彻乾坤，印透山河。
玉露泠泠，洗秋空银汉无波，比常夜清光更多，尽无碍桂影婆娑。
老子高歌，为问嫦娥，良夜恹恹，不醉如何。


《中吕・山坡羊》   张养浩

一、潼关怀古

峰峦如聚，波涛如怒，山河表里潼关路。
望西都，意踯蹰。
伤心秦汉经行处，宫阙万间都做了土。
兴，百姓苦；亡，百姓苦。

二、骊山怀古

骊山四顾，阿房一炬，当时奢侈今何处？
只见草萧疏，水萦纡。
至今遗恨迷烟树，列国周齐秦汉楚，
赢，都变做了土；输，都变做了土。

《普天乐・大明湖泛舟》   张养浩

画船开，红尘外，人从天上，载得春来。
烟水间，乾坤大，四面云山无遮碍。影摇动城郭楼台，
杯斟的金波滟滟，诗吟的青霄惨惨，人惊的白鸟皑皑。

《双调・雁儿落带得胜令・退隐》   张养浩

云来山更佳，云去山如画。山因云晦明，云共山高下。
倚仗立云沙，回首见山家。野鹿眠山草，山猿戏野花。
云霞，我爱山无价，看时，行踏，云山也爱咱。

《水仙子・咏江南》   张养浩

一江烟水照晴岚，两岸人家接画檐。芰荷丛一段秋光淡，
看沙鸥舞再三，卷香风十里珠帘。画船儿天边至，酒旗儿风外〔风占〕，
爱杀江南。

《落梅风・失题》   张养浩

野鹤才鸣罢，山猿又复啼。压松梢月轮将坠，响金钟洞天人睡起。
拂不散满衣云气。

《庆东原・无题》   张养浩

鹤立花边玉。莺啼树杪弦。
喜沙鸥也解相留恋。一个冲开锦川。
一个啼残翠烟。一个飞上青天。
诗句欲成时。满地云撩乱。

《中吕・朝天曲・隐退》   张养浩

挂冠，弃官，偷走下连云栈。
湖山佳处屋两间，掩映垂杨岸。
满地白云，东风吹散，
却遮了一半山。严子陵钓滩，
韩元帅将坛，那一个无忧患。

《金字经・乐隐》   张养浩

说著功名事。满怀都是愁。
何似青山归去休。休。从今身自由。
谁能够。一蓑烟雨秋。

《沉醉东风・隐居叹》   张养浩

占茅屋白云数间。睡芸窗红日三竿。
远近村。高低涧。把人我是非遮断。
阆苑蓬莱咫尺间。因此上功名意懒。

《寨儿令・四时闲适――春》   张养浩

水绕门。树围村。
雨初晴满川花草新。鸡犬欣欣。
鸥鹭纷纷。占断玉溪春。
爱庞公不入城阃。喜陈抟高卧烟云。
陆龟蒙长散诞。陶元亮自耕耘。
这几君。都不是等闲人。


  §  钟嗣成4首

〔正宫〕《醉太平・落魄》（三首）    钟嗣成

                        （一）

        绕前街后街，进大院深宅。怕有那慈悲好善小裙衩，请乞儿一顿饱斋，与乞儿绣副合欢带，与乞儿换副新铺盖，将乞儿携手上阳台，救贫咱波奶奶。

                        （二）

    俺是悲田院下司，俺是刘九儿宗枝。郑元和当日拜为师，传留下莲花落稿子。搠竹杖绕遍莺花市，提灰笔写遍鸳鸯字，打爻槌唱会鹧鸪词。穷不了俺风流敬思。

                        （三）

    风流贫最好，村沙富难交。拾灰泥补砌了旧砖窑，开一个教乞儿市学。裹一顶半新不旧乌纱帽，穿一领半长不短黄麻罩，系一条半联不断皂环绦，做一个穷风流训导。

  〔南吕〕《一枝花・自序丑斋》    钟嗣成


        〔一枝花〕
    生居天地间，禀受阴阳气。既为男子身，须入世俗机。所事堪宜，件件可咱家意。子为评跋上惹是非，折莫旧友新知，才见了着人笑起。

        〔梁州〕
    子为外貌儿不中抬举，因此内才儿不得便宜。半生未得文章力，空自胸藏锦绣，口唾珠玑。争奈灰容土貌，缺齿重颏，更兼着细眼单眉，人中短髭鬓稀稀。哪里取陈平般冠玉精神，何晏般风流面皮？哪里取潘安般俊俏容仪？自知，就里，清晨倦把青鸾对，恨杀爷娘不争气。有一日黄榜招收丑陋的，准拟夺魁。

        〔隔尾〕
    有时节软乌纱抓扎起钻天髻，干皂靴出落着簌地衣。向晚乘闲后门立，猛可地笑起，似一个甚的？恰便似现世钟馗唬不杀鬼。

    〔牧羊关〕
        冠不正相知罪，貌不扬怨恨谁？哪里也尊瞻视貌重招威？枕上寻思，心头怒起。空长三十岁，暗想九千回。恰便似木上节难镑刨，胎中疾没药医。

        〔贺新郎〕
    世间能走的不能飞，饶你千件便宜，百伶百俐。闲中解尽其意，暗地里自恁解释。倦闲游出塞临地，临池鱼恐坠，出塞雁惊飞。入园林俗鸟应回避。生前难入画，死后不留题。

        〔隔尾〕
    写神的要得丹青意，子怕你巧笔难传造化机，不打草两般儿可同类。法刀鞘依着格式，装鬼的添上嘴鼻。眼巧何须样子比。

        〔哭皇天〕
    饶你有拿雾艺冲天计、诛龙局段打凤机。近来论世态，世态有高低。有钱的高贵，无钱的低微，哪里问风流子弟？折末颜如灌口，貌赛神仙，洞宾出世，宋玉重生。设答了镘的，梦撒了寮丁。他采你也不见得，枉自论黄数黑，谈说是非。

        〔乌夜啼〕
    一个斩蛟龙秀士为高第，升堂室今古谁及。一个射金钱武士为夫婿，韬略无敌，武艺深知。丑和好自有是非，文和武便是傍州例。有鉴识，无嗔讳。自花白寸心不昧，若说谎上帝应知。

        〔收尾〕
    常记得窗夜雨灯初昧，一枕秋风梦未回。见一人，请相会，道咱家，必高贵。既通儒，又通史，既通疏，更精细。一时间，失商议，既成形，悔不及。子教你，请俸给，子孙多，夫妇宜。货财充，仓廪实，禄福增，寿算齐。我特来，告你知，暂相别，恕情罪。叹息了几声，懊悔了一会。觉来时记得，记得他是谁？原来是不作美当年的捏胎鬼。


            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
