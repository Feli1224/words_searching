
     │ 瀛涯胜览 │   明?马欢
    

    ○占城国
    其国即释典所言王舍城也，在广东海南大海之南，西接交趾界，南连真腊国，东北俱临大海。自福建福州府长乐县五虎门开船，投西南，好风行十昼夜到本国海南口，名新洲港，港岸有石塔为记，诸处船来到此湾泊登岸。西有一寨，番名设比奈，二头目为主，番人五六十家，内居以守港口。去西南百里到王居之城，番名曰占城。其城以石垒，开四门，令人守把。国王系锁俚人，崇信释教，头戴三山玲珑撒花金冠，如中国付净者之祥，身穿五色锦细花番布长衣，下围色丝手巾，跣足，出入骑象，或乘小车，以二黄牛前拽而行。其头目所戴之冠，用茭{艹章}叶为之，亦如其王戴者之样，但以金彩妆饰，内分官品高低。所穿颜色衣衫，长不过膝，下围各色番布手巾。王居屋宇高大，上盖细小瓦，四周墙垣用砖灰妆砌甚洁净，其门以坚木雕刻兽畜之形为饰。居民房屋用茅草盖覆，檐高不过三尺，躬身低头出入，高者有罪。服色禁白，其白衣惟王穿用，民下玄黄、紫色并许穿，若穿白者罪死。国人男子蓬头，妇人撮髻脑后，身体俱黑，上穿秃袖短衫，下围色布手巾，赤脚而行。
    其地气候常热，无霜雪，如四五月之时，草木常荣。山产伽蓝香、观音竹、乌木、降真香。其乌木甚黑润，绝胜他国出者。伽蓝香惟此一国有，一大山出产，天下再无出处，其价甚贵，以银对换。观音竹如细藤条样，长一丈七八尺，如铁之墨，一寸有二三节，他所不出。犀角、象牙甚广，其犀牛之形，大者有七八百斤，满身无毛，黑色，俱是鳞甲，纹癞厚皮，蹄有三合，头有一角，生于鼻梁之中，长者有一尺四五寸，不食草料，惟食刺树刺叶，并食大乾木，抛粪如染坊黄栌楂样。其马低小如驴，水牛、黄牛、猪、羊俱有，鹅、鸭稀少。鸡矮小，至大者不过二斤，脚高寸半二寸。其雄鸡红冠白耳，亚腰跷尾，人拿手中亦啼，甚可爱也。果有梅、橘、西瓜、甘蔗、椰子、波罗蜜、芭蕉子之类。其波罗蜜如冬瓜之样，皮像似荔枝，内有鸡弹大块黄肉，味如蜜甜，中有子如鹅腰子样，炒吃味如粟子。蔬菜有冬瓜、黄瓜、葫芦、芥菜、葱、姜而已，其余果菜并无。人多以渔为业，少耕种，所以稻谷不广。土种米粒细长，多红者，麦大小皆无。槟榔{艹老}叶人不绝口而食。
    男女婚姻，但男子先去女家成亲毕，过十日或半月，其男家父母及诸亲友以鼓乐迎取夫妇回家，则饮酒作乐。其酒以饭拌药封瓮中，候熟，欲饮，以长节小竹竿长三四尺者插入糟瓮中，团坐，照人入水多少，轮次咂钦，吸干再入水而饮，直至无酒味则止。书写无纸笔，用羊皮捶簿，或树皮熏黑，摺成经摺，以白粉写字为记。国刑得罪，轻者以藤条鞭脊，重者截鼻，为盗者断手，犯奸者烙面成疤痕。罪重者以硬木削尖立于船样木上，放水中，令罪人坐于木尖上，木自口而出，就留水上以示其众。日月之定，无闰月，但以十二个月为一年。昼夜分十更，用鼓打记。四时以花开为春，叶落为秋。其王于年节日，用生人胆汁调水沐浴，其各处头目采取进纳，以为贡献之礼。其国王为王三十年，则退位出家，令弟兄子侄仅管国事，往于深山持斋受戒，吃素，独居一年，对天誓曰：“我先为王在位无道，愿狼虎食我，或病死之。”若一年满足不死，再登其位，国人呼为“昔■马哈剌扎”，至尊至圣之称也。
    尸头蛮者，本是人家妇女也，但眼无瞳人为异，夜寝则飞头去，食人家小儿粪尖，其儿被妖气侵腹必死，飞头回合其体，则如旧前。若知而俊头飞去，移体别处，回不能合则死。人家有此妇，若不报官，除杀者，罪及一家。再有一通海大潭，名鳄鱼潭，如有争告难明之事，官不能决者，则令其争讼二人骑水牛赴过此潭，理曲者鳄鱼出而食之，理直者虽过数次，鱼出而不食，最为异也。其海边山内有野水牛，甚狠，原是人家耕牛，走逃深山，自生自长，年久成群，但见生人穿青者，必赶来抵触而死，甚可畏也。国人甚爱其头，或有以手摸其头者，必有阴杀之恨。其买卖交易使用七成淡金或银。中国青磁盘碗等器，核俊㈢本睢⑸罩榈任铮甚爱，则将淡金换买。常将犀角，象牙、伽蓝香等物进贡中国。
    ○爪哇国
    爪哇国者，古名掌殴是也。其国有四处，皆无城墩。其别国船来，先至一处名杜板，次至一处名新村，又至一处名苏鲁马益，再至一处名满者伯夷，国王居之。其王之所居，以砖为墙，高三丈余，周围二百余步，内设重门，甚洁整。其房如楼起造，高三四丈，即布以板，上铺细藤簟或花草席，人于其上盘膝而坐，屋上以硬木板为瓦，破缝而盖。国人所居之屋以茅草盖覆，俱以砖砌三四尺高土库，家私并什物藏于内，居止坐卧于上。国王之扮，蓬头或戴金叶花冠，身无衣袍，下围丝嵌手巾一二条，再以锦绮或纟宁丝缠之于上，名压腰。以长一尺二三寸两刃短刀，名不剌头，连鞘插腰间。赤脚，出入骑象，或坐牛车。国人之扮，男子蓬头，女子椎髻，上下穿衣，下围手巾。男子插不剌头刀一把，三岁孩儿，百岁老人，贫富贵贱，俱有此刀，皆是兔毫雪花上等铁为之。其柄用金或犀角象牙，雕刻人形鬼面之状，做得甚是细巧。国之男妇皆惜其头，若以手摸其头，或买卖之际钱物不明，或醉后狂荡，或言语争兢，便拔此刀剌之，强者为胜。若戮死他人，逃避三日而出，则不偿命，若当时拿住，即随戮死。国无鞭朴之刑，事无大小，即用细藤背缚两手，拥行数步，则将不剌头刀于罪人腰眼或软胁一二剌即死。其国之民风，无日不杀人，甚可畏也。其国中历代铜钱通行使用。杜板者，番名赌班，地名也。此处约千余家，以二头目为主，其间多有中国广东及漳、泉州人流窜此地。所以鸡、羊、鱼、菜甚贱。海滩有一小池，潮长则没，潮落则出，其水甘淡可饮，名圣水。传言大元时，命将史弼、高兴征伐掌牛经月不得登岸，船中乏水，军士失措，欲自尽。其史、高二人拜天祝曰：“奉命伐蛮，天若与之则泉生，不兴则泉无。”祷毕，奋力插枪海滩，泉水随枪插处所涌起，其味甘淡，众饮而得全，此天赐之助也，至今存焉。于杜板东行半日许，至新村，番名革儿昔，原系沙滩之地，因是中国之人来此创居，遂名新村。至今新村主广东人也。约有千余家，其各处番船多到此地买卖。其金子并诸般宝石多有卖者，民甚殷富。于新村投南船行二时许，到苏鲁马益港口，港内流出淡水，沙浅，大船难进，止用小船。行二十余里到苏鲁马益，番名苏儿把牙，亦有村主，掌管番人千余家，其中亦有中国人。其港口有一大洲，林木参天，有长尾猢孙万数聚于上，内有一黑色老雄弥猴为主，却有一老番妇人随侧。其国人之妇无子嗣者，若备酒饭果饼之类往祷于老弥猴，其老弥猴喜，则先食其物，余令众猴争食夺尽其祭，随有雌雄二猴来前交感为验，此妇回家即便有孕，否则无孕也，甚是怪异。于苏儿把牙小船行七十里到一埠头，名障沽。登一岸投西南行一日半，到满者伯夷，则王居之所，有番人二三百家，头目七八人以辅食王。
    天气常热如夏。田稻一年二熟，米粒细白。芝麻、绿豆皆有，惟无大小二麦。土产苏木、金刚子、白檀香、肉豆蔻、荜拨、班猫、镔铁、龟筒、玳瑁、番白胶香。奇禽异兽，奇禽有白鹦鹉，如母鸡大、红绿鹦哥、五色鹦哥、鹩哥皆能效人言语，珍珠鸡、倒挂乌、孔雀、槟榔雀、珍珠雀、绿斑红、五色斑鸠之类。异兽有白鹿、白猴。其猪、羊、牛、马、鸡、鸭皆有，惟无驴并鹅。果有芭蕉子、椰子、甘蔗、莲蓬、西瓜、莽吉柿、肉四块，味甜酸，甚好吃。郎报如枇杷样，略大，内有白肉三块，味亦酸甜。甘蔗皮白粗大，每根可长二三丈，其余茄、瓜蔬菜皆有，惟无桃、李、韭菜。国人坐卧无床凳，吃食无匙箸。其男妇以槟榔用{艹老}叶裹蜊壳灰不绝其口而食，欲吃饭时，先将水嗽去口中槟榔，就洗两手干净，团坐，用盘满盛其饭，浇以酥油汤汁，以手撮入口中而食，若渴则饮水。遇宾客往来无茶，止有槟榔请待为先。国有三等人，一等回回人，皆是西番各国为商流落此地，衣饮等事皆精致。一等唐人，皆是广东及漳、泉等处之人窜居此地，行用亦各美洁，多有皈从回回教门受戒把斋者。有一等土人，形貌甚丑异，猱头赤脚，崇信鬼教，佛典言鬼国其中，即此地。人吃饮食甚是秽恶，如蛇、蚁及诸虫蚓之类，略以火燎，微熟便吃。家蓄其犬，与人同器而食，夜则共寝，恬无忌惮。旧传鬼子魔王青面赤体，红发撩牙，正于此地与一罔象相合而生子百余，常啖血为食，人多被啖。忽一日雷震石裂，中坐一人，众称为异，推为主，即领精兵驱灭罔象等众而不为害，后复生齿而安焉，所以至今人好凶强。年例有一竹枪会，但以十月为春首，其国王令妻坐一塔车于前，自坐其一于后，其车高丈余，四面有窗，下有转轴，用马前拽而行。至会所，两边摆下对手，各执竹枪一根，其竹实心无铁刃，但削尖而已，甚坚利。对手男子各携其妻拿在彼，妻执三尺短木棍立于其中，听鼓声紧慢为号，二男子执抢进步抵抢，交锋三合，二人之妻各以手中木棍隔之曰：“那剌那剌。”则退散。设被戮死，其王令胜者与死者家人金钱一个，死者之妻即随胜者男子而去，如此胜负为戏。凡婚姻之礼，其男子先至女家成亲，三日后迎其妇而归，男家则打铜鼓铜锣，吹椰壳筒，及打竹筒鼓，并放火铳，前后短刀圆牌围绕，其妇披发裸身跣足，围系丝嵌手巾，项谓鹬榱纫之饰，腕带金银宝妆之镯。亲邻朋友以槟榔{艹老}叶线纫花草之类，妆成彩船而伴送之，以为贺喜之礼。至其家则鸣锣击鼓，饮酒作乐，数日而散。丧葬之礼，凡有父母将死，为子女者先问其父母死后或欲犬食，或欲火化，或欲投海，随其所愿而嘱之，死后即依遗言而断送之。若欲犬食者，则畀其尸至海边或野地，则有犬十数只来将尸肉食尽无剩为好，如食之不尽，其子女悲号哭泣，将余弃水中而归。又有富豪头目尊贵之人将死，则有手下亲厚婢妾先与主翁誓曰：“死则同往。”许之。至死后出殡之日，则先以木搭高架跳板，下架柴，纵火焚主之棺，俟焰盛之际，其原许同姓婢妾二三人，则满头插带草花，身披五色花手巾，登跳嚎哭良久，撺入火内，同主之棺焚化，以为殉葬之礼。番人殷富者甚多，买卖交易俱用中国历代铜钱。书记亦有字号，如锁俚字相似。无纸笔，用尖刀刻于蒋{艹章}叶上。亦有文法，国语甚美软。斤秤之法，每斤二十两，每两十六钱。
    每月至十五、十六，月圆之夜，番妇二十余人聚集成队，一妇为首，以臂膊递相联挽不断，于月下随步而行，为首者口唱番歌一句，众皆齐声应和，到亲友富贵之家门首，则赠以钞帛等物，名为步月行。而又有一等人，以纸画为人物鸟兽鹰虫形状如手卷样，以三尺高二木为画干，止齐一头，其人蟠膝坐于地，以图画地上展出一段，朝前番语高声解说此段来历缘故，众人环坐而听之，或笑或哭，便如说平话一般。国人最喜中国青花磁器并麝香、花绢、核俊⑸罩橹类，则用铜钱买卖。其国王常差头目船只将方物贡於中国。
    ○旧港国
    旧港国者，即古名三佛齐国是也，番名氵孛林邦，属爪哇国所辖。东接爪哇界，西抵满剌加国界，南连大山，北临巨海，诸处船来先至淡港，入彭家门里泊船。岸多砖塔，用小船入其港则至其国。国人多是中国广东漳、泉州人来居此地，人甚富饶。此地甚肥，谚云：“一季种谷，三季收稻。”正此地也。地方不广，人多操习水战。其处水多地少，头目之家皆在岸傍造屋居住，其民庶皆在木筏上盖屋居之，用桩缆拴系在岸，水长则筏浮，不能淹没。或欲别处居之，则起桩连屋移去，不劳搬移。其港中朝夜二次暗长潮长。人之衣饭、语言、婚丧皆与爪哇相同。
    洪武年间，广东人陈祖义等全家逃于此地，充为头目，甚是豪横，凡有经过客船，辄便劫夺财物。至永乐五年，我朝太监郑和统领西洋大鲎诒Υ至此，有施进卿者，亦广东人也，报陈祖义不仁等情，被太监郑和生擒祖义，回朝诛灭了，当朝赐施进卿冠带，归旧港为大头目，以主其地。后进卿殁，位不传子而传伊女施二姐为主，一切赏罚黜陟皆从其制。
    土产金银香、黄速香、沉香、降真香、鹤顶鸟、黄蜡之类。金银香别国皆不出，其香如银匠胍器黑胶相似，中有白腊一般白块在内，好者白多黑少，烧时其味甚烈，冲触人鼻，西番并锁俚人甚爱此香。鹤顶其鸟，如鸭，略大，黑毛长颈尖嘴，其脑盖骨厚寸余，外红，里如嫩蜡之娇黄，甚可爱，堪作腰带刀靶挤机之类。又出一等火鸡，大如仙鹤，身圆，颈长鹤更长，颈中有红软冠二片，似红帽子之状，嘴尖，浑身毛如羊毛稀长，青色，脚长铁黑，爪甚利，亦能抓破人腹，肠出即死。好吃麸炭，遂名火鸡，用棍插碎，打不能死。又出此一等走兽，名曰神鹿，大如巨猪，高三尺许，前半截甚黑，后半截白花毛纯短可爱，嘴如猪嘴不平，四蹄如脚有合，止食草木，不食荤腥。其牛、羊、猪、犬、鸡、鸭，并疏苹果瓜之类与爪哇一般。彼人多好博戏，如扌盍龟、奕棋、斗鸡，皆赌钱物。市上亦使中国铜钱，并布帛之类，亦将方物贡于中国。
    ○暹逻国
    自占城向西南船行七昼夜，顺风至龙门屋海口入港，才到其国。地周千里，外山崎岖，内地潮湿，土瘠少堪耕种。气候不正，或寒或热。其王居之屋，颇高丽整洁。民庶房屋如楼起造，上不铺板，却用桄榔木劈如竹片样密摆，用藤扎缚甚坚固，上铺藤席竹簟，坐卧食处皆在其上。王者之扮，用白布缠头，上不穿衣，下围丝嵌手巾，加以锦绮压腰。出入骑象，或乘轿，一人挟金柄伞盖，其伞茭{艹章}叶砌做，甚好。王系锁俚人氏，崇信释教。国人为僧尼者极多，其僧尼服色与中国颇同，亦住庵观，受戒技斋。民风皆是妇人主事，其国王及下民若有谋议刑法轻重、买卖一应巨细之事，皆从决于妻，其妇人智量果胜于男子。若有妻与我中国男子情好和美，则置酒饮以待，同饮坐卧，则夫恬不为怪，则曰：“我妻则美，中国人喜爱。”男子撮髻，用白布缠头，身穿长衫，妇人亦椎髻，穿长衫。凡男子年二十余岁，则将茎物周围之皮，用如韭菜叶样细刀挑开，嵌入锡珠十数颗皮内，用药封焊，得疮口复好，才出行走，如葡萄一般。自有一等人开铺，专与人嵌焊，以为艺业。如国王或大头目、富翁，则以金为虚珠，内安砂子一粒嵌之，行动飒飒有声为美。不嵌者，为下等人也。最为可笑之事，男子婚姻，先请僧迎男子至女家，就令僧讨取童女喜红，点于男子之额，名曰利市，然后成亲。过三日后，又请僧及诸亲友办槟榔彩船等物，迎女归男家，则置酒张乐，请待宾朋。死丧之礼，凡富贵之人死了时，用水银灌于腹内而葬之。闲下之人若死，抬尸至郊外海边，放沙际，随有各色之鸟大如鹅者，三五十数，飞集空中，下将尸肉食尽飞去，余骨家人号泣弃海中而归，谓之鸟葬。归家亦请僧设斋诵经，礼佛而已。
    国之西北，去二百余里有一市镇，名曰上水，可通云南后门，此处有番人五百余家，诸色番货皆有卖者。红马斯肯的石，此处多有卖者，此石在红鸦鸟石肩下，明净如石榴子一般。中国宝船到暹逻，亦用小船到彼买卖。其国土产黄速香、沉香、降真香、花梨木，白豆蔻、大风子、血蝎、藤黄、苏木、花锡、象牙、翠毛等物。其苏木如薪之广，颜色绝胜他所出者。异兽有白象、白鼠、狮子、猫儿。其蔬果之类，俱似占城一般。酒有米酒、椰子酒，俱是烧酒，甚贱。牛、羊、鸡、鸭等畜皆有。国语颇似广东乡谈音韵。民俗嚣淫，好习水战，其王常差部领讨伐邻邦。海贝当钱使用，不拘金银，物货一应大小买卖皆以此物论价交易，中国历代铜钱不常使。王差头目将苏木、降真香等物进贡中国。
    ○满剌加国
    自占城向正南，好风船行八日到龙牙门，入门投西行，二日可到。此处旧不称国，因海有五屿，遂有五屿之名耳。无国王，止有头目掌管。此地属暹逻所辖，岁输金四十两，否则差人征伐。永乐七年，上命正使太监郑和诏敕赐头目双台银印、冠带袍服，建碑封域，遂名满剌加国。是后暹逻莫敢相扰。其头目蒙恩为王，携子挈妻赴朝廷拜谢，进贡方物，朝廷又赐以海船回国守土。
    其处东南是大海，西北是老岸连山，皆沙卤之地。气候朝热暮寒。田瘠谷薄，人少耕种。有一大溪，河水下流，从王居前过，转入于海。王子溪上建立木桥，上造桥亭二十余间，诸物买卖皆在其上。国王、国人皆从回回教门，持斋受戒。其王之扮，细白番布缠头，身穿细花番布如袍长衣，脚穿皮鞋，出入乘轿。国人男女方帕包头。女人撮髻脑后，身体微黑，下围白布各色手巾，上穿色布短衫。风俗淳朴，房屋如楼阁，所置则不铺板，但高四尺许，以椰子树木劈成条片，稀布于上，用藤缚定如平棚样，自有层次，连床就榻，蟠膝而坐，饮卧灶厕俱在上地。人多以渔为业，用独木刳舟泛海取鱼。
    土产黄速香、乌木、打麻儿香、花锡之类。打麻儿香木是一等树脂流入土内，掘出如中国松香、沥青之状，火点即着，番人皆以此木照点当灯，番船造完皆溶此物涂抹于外，水莫能人，甚好，彼人多去采取转卖他国。内有明净者，如金箔一般，名损都卢斯，番人亦有做成帽珠而卖，水白即此物也。花锡有二处山坞锡场，王令头目主之，差人煎淘铸成斗样，小块输官，通市交易皆以此锡行使。国语、婚丧之礼，颇与爪哇相同。山野有一等树，名沙孤树，乡民将此树皮，如中国葛根捣浸澄滤，其粉作丸，如绿豆大，晒干而卖，名沙孤米，做饭而吃。海之洲渚岸边生一等水草，名茭{艹章}叶，长如刀茅样，似苦笋，壳厚，性柔软，生子如荔枝样，鸡弹大，取其子酿酒，饮之亦能醉人。乡人取其叶织成细簟，止阔二尺，长丈余，为席而卖。果有甘蔗、芭蕉子、波罗密、野荔枝，有葱、蒜、姜、芥、冬瓜、西瓜，牛、羊、鸡、鸭虽有不广。其水牛一头，卖银一斤，驴、马皆无。其海边水内常有鼍龙伤人，其龙高三四尺，四足，满身鳞甲，背刺排生，龙头撩牙，遇人则啮。山出黑虎，比中国黄虎略小，其毛黑色，亦有花纹，其黄虎亦有。内有虎为人，入市混入而行，自有识者，擒而杀之。如占城尸头蛮，此处亦有。
    中国宝船到彼，则立排栅，如城垣，设四门更鼓楼，夜则提铃周巡。内又立重栅小城，盖造库藏仓廒，一应钱粮顿放在内。如各国宝船回至此处取齐，打整番货，装载停当，等候南风顺，便于五月中旬开船回还。其国王亦有采办方物，挈妻子带领头目驾船跟随回洋宝船赴阙进贡中国。
    ○哑鲁国小邦
    自满剌加国开船，好风行四昼夜可到，有淡水港一条，入港到国。其国南是大山，北是大海，西是苏门答剌国界，东有平地，堪种稻谷，米粒细小，粮食颇有。民以耕种为业，风俗淳朴。国语、婚丧等事皆与爪哇相同。货用稀少。绵布名考泥，并米谷、牛、羊、鸡、鸭甚广，乳酪多有卖者。其国王、国人皆是回回人。山林中出一等飞虎，如猫之大，遍身土灰色，有肉翅，如蝙蝠翅一般，但前足肉翅生连后足，能飞不远，人有获者，不服家食即死。土产黄速香、金银香之类，乃小邦也。
    ○苏门答剌国并那孤儿黎代皆小邦
    苏门答剌国，即古须文达那国是也。其处乃西洋之总路头，宝船自满剌加国向西南，好风行五昼夜先到滨海一村，地名答鲁蛮系船，往东南十余里可到。其国无城郭，有一大溪，淡水流出于海，一日二次潮水长落。其海口浪大，常有船打没。其国南去有百里之远是大深山，南北是大海，东亦是大山，至阿鲁国界，正西边大海，其山连小国二处。先至那孤儿王界，后至黎代王界，其苏门答剌国王，先被那孤儿花面王侵掠，战斗身中药箭而死。有一子幼小，不能为父报仇，其王之妻与众誓曰：“若有能报夫死之仇，得全其地，吾愿为妻，共王国事。”言讫，本处有一渔翁奋志而言：“我敢报之。”遂领兵众，当先杀败花面王，复雪其仇。花面王被杀伤，众退伏，不敢侵扰。王妻不负前盟，即与渔翁配合，称为老王，家宝地赋之政，悉听老王裁制。永乐七年，老王效职进贡方物而沐天恩。永乐十年，复至本国。其先王之子长成，阴与部头目议，合谋杀义父即渔翁也，夺其位，掌其国。渔翁有嫡子名苏斡剌，领众挈家逃去邻山，自立一寨，不时率众侵复父仇。永乐十三年间，正使太监郑和等统领大鲎诒Υ到彼，发兵擒获苏斡剌，赴京明正其罪，所以王子悉感圣恩，常贡方物于朝廷。
    其国四时气候不齐，朝热如夏，暮寒如秋，五七月间亦有瘴气。山产硫磺，出于岩穴之中。其山草本不生，土石皆焦黄色。田土不广，惟种早稻，一年二熟，大小麦俱无。其胡椒倚山居民置园种之，藤蔓而生，若中国广东甜菜样，开花黄白，结椒成穗，生青熟红，候其半老之时，摘采晒干货卖，其椒粒虚大者，乃此处椒也。每官秤百斤，卖彼处金钱八十个，直银壹两。果有芭蕉子、甘蔗、莽吉柿、波罗蜜之类。有一等臭果，番名赌尔焉，如中国水鸡头样，长八九寸，皮生尖剌，熟则五六瓣裂开，若臭牛肉之臭，内有粟子大酥白肉十四五块，甚甜美好吃，中有子可炒吃，其味如栗。柑橘甚广，如波斯橘样，不酸，可以久留不烂。又有一等酸子，番名俺拔，如大消梨样，颇长，皮绿，其气香冽，欲食签去外皮，切肉而食，其味酸甜之甚，核有鸡弹大。其桃、李等果俱无。蔬菜有葱、蒜、韭、芥、冬瓜至广，长久不坏。西瓜绿皮红子，有三四尺者。黄牛广蓄，乳酷多有卖者。羊皆黑毛，无一白者。鸡无线者，番人不晓线法。惟有竹鸡，大者重六七斤，略煮便软，其味甚美，绝胜他处之鸡。鸭脚低匾，大有五六斤者。亦有桑树，人家养蚕，会练丝，不晓做绵。其国风俗淳厚，言语婚丧，并男妇穿扮衣服等事，皆与满剌加国相同。其居民之屋，如楼起造，七八尺高，不布阁栅，亦不铺板，止用椰子木、桄榔木劈成条片，以藤缚定，再铺藤簟于其上而居。此处多有番船往来，诸般番货多有卖者。其国使用金钱锡钱，金钱番名底那儿，以七成淡金铸造，每个圆径五分，面底有文，重五分五厘。锡钱番名加失，零碎买卖则以锡钱使用。
    那孤儿王，又名花面王，在苏门答剌国西，地里相连，止是一大山村，但是所管人民皆于面上剌三尖青花为号，所以称为花面王。地方不广，人民止有千余家，田少民多，以陆种为生，米粮稀少，乃一小邦也。
    黎代，苏小邦也。黎代又在那孤儿王地界之西。其处南是大山，北临巨海，西连氵孛里国为界，居民一二千家，自推一人为王，以主其事，属苏门答剌国所管。土无所产，语言动用俱与苏门相同。山有野犀牛至多，王亦差人捕获，随苏门进贡。
    ○南氵孛里国
    自苏门答剌往正西，好风行三昼夜可到。其国边海，人民止有千余家，皆是回回人。王居房屋，用大木，高三四丈，如楼起造，楼下并不装饰，纵放牛羊牲畜于其下，止将楼上四围以板折落，甚洁，坐卧食处皆在其上。民居之屋，与苏门同。黄牛、水牛、山羊、鸡、鸭皆有，蒜、菜皆少，鱼虾至贱，米谷当钱使用。山产降真香，名连花降，此处最好。亦有犀牛。国之西北海内有一大平顶峻山，半日可到，名帽山。山之西大海，正是西洋也，番名那没黎洋，西来过洋船只俱投此山为准。其山边二丈上下海水内，生海树，被人捞取为宝物货卖，即黑珊瑚也。其树大者高二三尺，根头有大拇指大，如墨之黑，似玉石之温润，稍有桠枝，婆娑可爱，根头大处可碾为数珠。其帽山脚下亦有居人二三十家，各皆自称为王，若问伊姓名，则曰阿孤喇楂，我便是王之答。或问其次，曰阿孤喇楂，我亦是王，甚可笑也。其处属南氵孛里国所辖。其南氵孛里王将降香等物进于中国。
    ○锡兰并裸形国
    自帽山开洋，好风行三日，见翠蓝山在海中，其山三四座，惟一山最大，番名按笃峦山。彼处之人，巢居穴处，男女赤体，皆无寸衣，如兽畜之形。土不出米，惟食山芋、波罗蜜果、芭蕉子之类，或入海捕鱼虾等物而食。人传云：若有寸布在身，即生烂疮。昔释迦佛过海于此，登岸脱衣入水澡浴，被人偷藏其衣，被释迦咒誓，以此至今人莫能穿衣服。俗言出卵屿，即此地也。过此山投正西，船行七八日，见莺哥嘴山。再三二日，至佛堂山，才到锡兰国马头名别罗里泊船登岸。海边山脚光石上有一足迹，长二尺许，云是释迦自翠蓝山来，从此上岸，脚踏此石，其迹存焉。中有浅水不干，人皆以手蘸其水拭面目，曰：“佛水清净。”左有佛寺，内有释迦佛混身侧卧，尚存不朽。其寝坐用各色宝石装嵌沉香木为之，甚华丽。又有佛牙并活舍利子等物在堂。其释迦涅盘正此处也。去此四五十里，才到王居之处，国王系锁俚人，崇信佛教，尊敬象、牛。人将牛粪烧灰，遍搽其体，不敢食牛，止食其乳。如有牛死，即埋之，若私宰者，王法罪死，或纳牛头大金以赎其罪。王居之址并大家小户，每日侵晨，先将牛粪用水调稀，遍涂屋下地面，然后拜佛，则两手直舒于前，两腿直伸于后，胸腹皆着于地而拜。近有一大山，侵云高耸，山顶有人右脚迹一个，人深三尺许，长八尺馀，云是人祖阿聃圣人，即盘古之足迹也。此山出青、红、黄鸦乌，青米蓝石、昔喇泥、窟没蓝等一应宝石皆有，每过大雨，水冲出土，流下沙中，寻拾则有。常言宝石是人祖的眼泪结成，信然。其海中有雪白浮沙一片，日照其沙，光彩潋滟，曰有珍珠螺蚌聚集其上。王置一珠池，二三年一次，令人取螺蚌倾入珠池内作烂，差人看守，水淘珠出，纳官，亦有窃取而卖者。
    其国地广人稠，亚于爪哇。民俗富饶。男子上身赤膊，下围丝布手巾，加以压腰。鬓须并满身毫毛皆剃去净，止留其发，用白布缠头。如有父母死亡者，其毫毛即不剃去，以此为孝礼。女人髻绾脑后，下围白布。其新生小儿则剃头，女则胎发不剃，就养至成人。无酥油牛乳不食其饭，若人欲吃饭，则于暗处而食，不令人见。槟榔{艹老}叶不绝其口而食。米谷豆麻皆有，惟无麦面。椰子至多，油酒糖酱皆将此物做造而食用之。人死则火化埋骨。其丧嫁娶亲，邻之妇都将两手齐拍胸乳而叫嚎哭泣为礼。其芭蕉子、波罗蜜、甘蔗等果皆有，瓜、茄蔬菜，牛、羊、鸡、鸭亦有。王以金为钱，通行使用，每个重一分六厘。中国麝香、核浚色绢、青磁盘碗、铜钱、樟脑甚喜，则将宝石、珍珠换易。王常着人赍宝石等物，随同回洋宝船进奉朝廷。
    ○小葛兰国
    自锡兰国马头别罗里开船，往西北，好风行六昼夜，到小葛兰国。其国边海，东连大山，西是大海，国王、国人皆锁俚人氏，崇信佛教，尊敬象、牛，婚丧等事与锡兰国同。土产苏木，胡椒不多。其果菜之类皆有。牛羊颇异，羊青毛，脚高二三尺，黄牛有三四百斤者。人日食二餐，皆用苏油拌饭而食。而市使金钱，虽系小邦，王亦将方物差人进贡。
    ○柯枝国
    小葛兰国开船，沿山投西北，好风行一昼夜，到本国港口泊船。其国东是大山，西临大海，南北边海，有路可通邻国。其国王亦锁俚人氏，头缠黄白布，上不穿衣，下围色丝手巾，再用颜色纟宁丝一疋缠之于腰，名曰压腰，其头目及财主服用与王颇同。人样匾片盖之，雨不能漏。家家用砖泥砌一土库，止分大小，家有细软之物，俱放于内，以防火盗。国人五等：一等南毗，与王同类，内有剃头挂线在颈者，最为贵族；二等回回人；三等人哲地，皆有钱财主；四等人名革令，专与人为牙保；五等人名木瓜，木瓜者，至低贱之人也，王令此辈俱在海滨居住，檐不过三尺，高者有罪，其类穿衣上不过脐，下不过膝，或出于路，途遇南毗、哲地人，即伏于路傍，俟哲地等过则起而复行。其木瓜之辈专以渔樵台负重物为生，官不许穿长衣及经商买卖，如中国汉人一般。
    其国王崇奉佛教，尊敬象、牛，建造佛殿，以铜铸佛像，用青石砌其佛座，周围砌成水沟，傍穿一井，每日侵晨，则鸣钟击鼓，汲水于佛顶浇之再三，众皆罗拜而退。另有一等人名浊饥，即道人也，亦有妻小，其辈自出母胎，发不经剃，亦不梳篦，以酥油等物将发槎成条类毡样，或十余缕，或七八缕，披曳脑后，却将黄牛粪烧为白灰，遍搽其体。上下无衣，止有指大黄藤两条紧缚其腰，再以白布为稍。手拿大海螺，常吹而行。伊妻略以布遮其丑随行，此等即出家人也。倘到人家，则与钱米等物，此地气候常暖如夏，并无霜雪。每年至二三月夜间，则下阵头雨一二，番人家即整盖住房，备办食用。到五六月，昼夜下滂沱大雨，街市成河，人莫能行。候雨信过，至七八月才晴，至八月半后晴起，要点雨也无，直至次年三月又下雨，常言“半年落雨半年晴”，正此处也。
    土无他产，止有胡椒，人多置园种椒为产业，每年椒熟，有收椒大户收买，置仓盛顿，待各处番商来买。珍珠以分数论价，若一颗重三分五厘，卖彼处金钱一千八百个，直银一百两。珊瑚枝梗，其哲他论斤重买下，顾倩人匠车旋成珠，亦称分两而卖。市使金银钱。国人婚丧之礼，依本类不同。米、粟、麻、豆、黍、稷皆有，惟无大小二麦。象、马、牛、羊、犬、猫、鸡、鸭皆有，只无驴子并鹅。国王亦差头目进奉朝廷。
    ○古里国即西洋大国也
    从柯枝国港口开船，往西北，行三日可到。其国边海，山之东有五七百里，远通坎巴夷国，西临大海，南连柯枝国界，北接狠奴儿国地面，西洋大国正此国也。永乐五年，圣朝命正使太监郑和等赍诏敕赐其王诰命银印，及升赏各头目品级冠带，统领大鲎诒Υ到彼，起建碑亭，立石云：“去中国十万余里，民物咸若，熙┩风，刻石于兹，永示万世。”
    国王系南昆人，崇信释教，钦敬象、牛。国人亦有五等，有回回、南昆、哲地、革令、木瓜，其国王国人，皆不食牛肉。大头目是回回人，皆不食猪肉。先王与回回誓定，你不食牛，吾不食猪，互相禁忌，至今尚然。王以铜铸佛像，名乃纳儿，起造佛殿，以铜铸瓦盖之。佛殿侧掘一井，每侵晨，王至井汲水浴佛，拜讫，令人收取黄牛夜抛净粪于铜盆内，用水调稀如糊，遍搽殿内地面墙壁。其王府头目富家，每早亦用粪烧成白灰，研细，用好布为小袋盛灰，常带在身，侵晨洗面毕，则取粪灰水调些须搽其额并两股间各三路，此为敬牛敬佛之成。传云昔有一圣人名某些，立教化，人知有真天，人皆饮从。以后圣人因往他所，令其弟撒没梨掌管教人，不期弟心起骄妄，铸一金犊，曰：“此是圣主，敬之即有灵验。”教人听命崇敬。其牛日常粪金，人得其金，心变而忘天道，皆以牛为其主。后某些圣人回还，见教人被其弟惑坏，废其牛而罪其弟，其弟骑一大象遁去，后之人悬望撒没梨回来，且如月初则言月中必至，及至月中又言月尽必至，至今尚未绝其望，南昆人敬其象牛由此也。
    王有大头目二人，掌管国事，俱是回回人。国人大率皆奉回回教门，礼拜寺有二三十所，七日一次礼拜，至日举家斋沐，诸事不干。已午时，大小男子到寺礼拜，至未时方散回家，才敢卖买交易等事。人甚诚信，济楚标致貌伟。此二头目朝廷亦升赏各人，若宝船到彼，全凭二人主张买卖，王差头目并哲地米讷凡即书算手官、牙人来会，领鲎诖笕四痹衲橙沾蚣邸Ｖ寥眨先将带去锦绮等货，逐一议价已定，随写合同价数，各收。其头目哲地即与内官大人众手相拿，其牙人则言某月某吉日于众手中拍一掌，已定，或贵或贱，再不悔改。然后哲地富户才将宝石、珍珠、珊瑚等物来看议价，非一日能定，快则一月，缓则二三月。若价钱较议已定，如买一主珍珠等物，该价若干，是原经手头目米讷凡来计算，若该还纟宁丝等物若干，照原打手之价一一准还，毫厘无改。彼之算法无算盘，但以两手并两脚二十指计算，分毫无差，甚异于常。
    王以六成金铸钱行使，名吧喃，每个径寸三分八厘，面底有纹，重一分。又以银为小钱，名搭儿，每个重三厘，此钱零用。西洋布，本国名扯梨布，出于邻境坎把夷等处。每疋阔四尺五寸，长二丈五尺，卖彼处金钱八个。国人亦将蚕丝炼染各色，挽织间道花手巾，四五尺阔，长一丈二三尺，每条卖金钱一百个。胡椒山乡住人置园多种。富家种椰子树为产业，椰子有十般所用，嫩者有浆甚甜，好吃，又可酿酒。老者将肉打油，做糖，或做饭吃。外包之穰，打索，造船。椰壳为碗，为酒钟。烧灰打厢金银生活。树好架屋，叶堪盖屋。菜各样俱有，冬瓜四时皆有。又有一等小瓜，如小指大，长二寸许，如青瓜之味。其葱紫皮，如蒜，头大叶小，秤斤而卖。芭蕉子、波罗蜜多有卖者。木鳖子树高十余丈，结子如绿柿样，内包其子三四十个，熟自堕落。其蝙蝠如鹰之大，都在此树上倒挂而歇。米红白皆有，麦大小俱无。鸡、鸭广有，只无鹅。羊脚高，灰色，似驴驹之样。水牛不大，黄牛有三四百斤者，人皆不食其肉，止食其乳酪。人无酥油不食其饭。其牛养至老死埋之。其各色海鱼甚贱。人家多养孔雀。国人亦会弹唱，以葫芦壳为乐器，红铜丝为弦，唱番歌相和而弹，其有音韵堪听。其王位，父不传子，而传之外甥，传甥止论母腹所生为嫡族，若无姊妹传之，传之于弟，再无弟，则逊与有德之人，世代相仍如此。王法无鞭笞之刑，轻则截手断足，重则罚金诛戮，甚则抄封灭族。人有犯法者，拘之到官，即伏其罪，若冤枉不伏者，则于王前或大头目前，挂一铁锅，盛油四五斤，煎滚其油，先以树叶投之油内，试其爆烈有声，遂令其人以右手一指缯ㄓ谟湍冢待焦取出，用布包裹封记，监留在官，三日后聚众开封视之，若手烂溃，其事不枉，更加以刑，若手如旧不损，则差头目人等以鼓乐礼送其人回家，亲友馈礼往贺，则饮酒作乐，最为奇异。使回之日，王用赤金五十两，命匠拔丝结挽成片，以各色宝石珍珠镶带一条，差头目乃那进于朝廷。
    ○溜山国
    自苏门答剌国开船，过帽山，投西南，船行好风十余日可到。其国番名牌干，无城墩，倚山聚居面歇，四图皆海，如洲渚一般，地方不广。国之西去程途不等，海中天生石门一座，如城阙样，有八大处，各有其名，曰沙溜、人不知溜、起来溜、麻里奇溜、加平年溜、加加溜、安都里溜、官屿溜，此八处皆有所主而通商船。再有小窄之溜，传云三千里有余，所谓溺水三千，正此处也。
    其国之人，巢居穴处，不识米谷，但捕鱼虾而食。不解穿衣，以树叶遮其前后。设遇风水不顺，舟师失其船舵，过其溜，落泻水，渐无力而沉，大概行船谨防此也。牒干国王头目民庶皆是回回人，风俗纯美，所行悉遵教门规矩。人多以渔为生，种椰子树为业。男女体貌微黑。男子白布缠头，下围手巾。妇人上穿短衣，下亦以阔大手巾围之，又以手巾过头盖覆，止露其面。婚丧之礼，悉依教门而行。土产除香不多，椰子甚广，以外包之穰打成绳索，卖与造船等用。其造番船，不用一钉，止钻其窍，皆以此索联缚，加以木楔，然后以番沥青涂之。龙涎香，其渔者常於溜礁上采得，如水浸沥青之样，嗅之无香，火烧腥气，价高贵，以银对易。海贝彼人采积如山，腌烂其肉，转卖暹逻等国，当钱使用。马笪挠闱谐墒直鄞罂椋淡晒极乾，仓屋收贮，名溜鱼，卖与他国。丝嵌手巾，其细密绝胜他处。又一等织金手帕，男子缠头可用，其价卖银五两之贵者。气候常热如夏，土瘦米少，无麦类。菜不广，牛、羊、鸡、鸭皆有，余无所出。亦以银铸钱使用。中国亦往彼国收买龙涎香、椰子等物，乃一小邦也。
    ○祖法儿国
    自古里国开船，投西北，船行十昼夜可到。其国边海倚山，无城墩，东南大海，西北重山。国王国民皆回回教门人。体长大，貌伟，言语质朴。王者之扮，以白细番布缠头，身穿青花如绢纟由细丝嵌圆领，或金锦衣袍、足着番靴，或浅面皮鞋。出入乘轿骑马，前后摆列象、驼、马队、刀牌手，吹筚篥锁呐，簇拥而行。民下所服冠衣。缠头长衣，脚穿皮鞋。如遇礼拜日，上半日市绝交易。长幼男子皆沐了，即将蔷薇露或沉香油搽其面，才穿齐整新衣。又以小土炉烧沉檀俺八儿香，立於其上，薰其衣体，才往礼拜寺。礼拜后，分散出，经过街市，香气半晌不散。婚丧之礼，番遵教规而行。土产乳香，其香乃树脂也。其树似榆而叶尖长，彼人破树取香而卖。中国宝船到彼开读赏赐毕，王差头目遍谕国人，皆将其乳香并血竭、芦荟、没药、安息香、酥合油、木鳖子之类来换易其纟宁丝、磁器等物。此处气候，常如七八月，不冷。米、麦、豆、粟、黍、稷、麻、谷及诸般菜蔬瓜、茄，牛、羊、马、驴、猫、犬、鸡、鸭皆有。山中亦出驼鸡，土人捕捉来卖。其驼鸡身匾，颈长如鹤，高三四尺，足指每脚止有二指，毛如骆驼，吃豆米等物。行似骆驼，单峰双峰俱有，人皆骑坐，街市杀卖其肉。王以金铸钱，名倘伽，每个重三钱，零用此钱。王亦差头目赍乳香、驼鸡等物进贡。
    ○阿丹国
    自古里国开船，投正西兑位，行一月可到。其国边海，离山远。国富民饶，皆奉回回教门，说阿剌壁言语。人性强硬，有马步锐兵七八千，所以国势威重，邻邦惧之。永乐十九年，钦命正使太监李等赍诏敕冠衣赐其王，到苏门答剌国分宗，内官周等领驾宝船三只往彼，王闻其至，即率大小头目至海滨迎，送至王府，礼甚遵谨，咸伏臣子之礼。开读毕，王即谕其国人，但有珍珠宝石许令卖易。于彼处买到重二线大块猫晴石，各色雅姑等异宝，并大颗珍珠，珊瑚树高二尺者数株，珊瑚枝株五匮，金箔、蔷薇露、麒麟、狮子、花福鹿、金钱豹、驼鸡、白鸠之类。
    国王之扮，头带金冠，身穿黄袍，腰系宝妆金带。至礼拜日去寺礼拜，换细白番布缠头，上加金锦之顶，身服白袍，坐车列队而行。其头目冠服各有差等不同。国人穿扮，男子缠头，穿撒哈剌梭幅，锦绮核肯覆嫉纫拢足着靴鞋。妇人之扮，身穿长衣，肩项佩珍宝缨珞，如观音之扮，耳带金厢宝环四对，臂缠金宝钏镯，足指亦带指环。又用丝嵌手巾盖覆于顶，止露其面。国人打造胂干活金银者，绝胜天下。市肆混堂并熟食、丝帛、书籍诸色物件铺店皆有。王用赤金铸钱行使，名哺噜黎，每个重官秤一钱，底面有文。又用红铜铸钱，名哺噜斯，零用此钱。
    其地气候温和，常如八九月。日月之定，无闰月，准以十二月为一年。月无大小，若头夜见新月，明日即一月也。四季不定，自有阴阳人推算，某日为春首，后果花草开荣，某日是初秋，则叶凋落，及於月日交蚀，风雨潮信，无不准验。人之饮食，米面诸品皆有，多以乳酪、酥油、糖蜜制造而食。五谷蒜菜俱有，果有万年枣、松子、葡萄、桃、杏之类。象、驼、马、骡、驴、牛、羊、鸡、鸭、犬、猫皆有，止无猪、鹅。此处绵羊白毛，无角，於角处有两搭圆黑，甚异，其颈下如黄牛袋一般，毛短如犬，羊尾大如盘。房屋皆以石砌，上盖以砖或土。有石砌三层，高四五丈。楼房居住。土产紫檀香、蔷薇露、檐匐花、无核白葡萄并花福鹿、青花白驼鸡、大尾无角绵羊、狮子、麒麟、金钱豹。其福鹿如骡子样，白身，自两眉心细细青条花满身至四蹄间，条道如画青花。白驼鸡如福鹿一般之花。麒麟前两足高九尺余，后两足高六尺，长颈，抬头高一丈六尺，首昂后低，人莫能骑。其头生二短肉角，在耳边，牛尾鹿身，蹄有三合，匾口，吃粟豆面饼。其狮子身形似虎，黑黄无斑，头大口阔，尾尖毛多，黑长如缨，声吼如雷，诸兽略见，伏不敢起，此乃兽中之王也。其国王进金镶宝带二条、金冠一顶，并鸦姑各样宝石、蛇角二枚进贡于朝廷。
    ○榜葛剌国
    自苏门答剌国开船，取帽山并翠蓝屿，投西北上，好风行二十日，先到浙地港泊船，用小船入港，五百余里到地名锁呐儿港登岸，西南行三十五站，到榜葛剌国。其国有城墩，其王府并一应大小衙门皆在城内。其国地方广阔，物广人稠，举国皆是回回人。民俗善美，富家造船往诸番国经营者多，出外佣役者亦多。人之容体，男妇皆黑，间有一白者。男子皆剃发，以白布缠之，身服从头套下圆领长衣，下围各色阔手巾，足着浅面皮鞋。其国王头目之扮，俱服回回教礼，冠衣甚整丽。国语名捞葛俚，自成一家言语。亦以银钱使用，海贝番名考黎，亦论个数交易。民俗冠婚丧礼，皆亦回回教门。气候四时如夏常热。稻谷一年二熟，米粒细长，粟、麦、绿豆、蔬菜各色俱有。酒有三四等，米酒、椰子酒、蒋{艹章}酒，各有造法，多作烧酒。市卖无茶，人家皆以槟榔待人。街市一应铺店浴汤、酒饭、甜食等肆都有。驴骡头畜，鸡犬诸色俱有。果有芭蕉、菠萝蜜、酸子、石榴、甘蔗之类，砂糖、白糖、糖霜、糖果、蜜饯之类。土产五六样细布，一样荜布，番名卑得，阔三尺馀，长五丈六七尺，此布匀细如粉笺纸一般。一样姜黄布，番名满者提，阔四尺许，长五丈余，此布紧密壮实。一样沙纳巴，幅阔五尺，长三丈，便如生平罗样，即布罗也。一样番名抑白勒搭黎，阔三尺许，长六丈许，布眼稀匀，即布纱也，缠头皆用此布。一样纱榻儿，止阔三尺五六寸，长四丈馀，如好三梭布一般。一样番名蓦黑蓦勒，阔四尺许，长二丈馀，有面，背面起绒头，厚四五分，即兜罗绵也。桑柘树虽有，止会作线缲丝嵌手巾并绢，不晓成绵。漆器盘碗，镔铁枪刀等项皆有卖者。造一等白纸，亦是树皮所造，光滑细腻如鹿皮。
    国法笞、杖、徒、流等刑，官品衙门印信行移皆有，军亦有官，管给粮饷，管军头目名吧斯剌儿。阴阳、医、卜、百工技艺皆有。巷Ａ３身穿桃黑线白布花衫，下围色丝手巾，以各色硝子珠，间以珊瑚、琥珀珠穿成璎珞，佩於肩项，又以青红硝子石烧成钏镯带於两臂。人家宴饮，此辈亦来动乐，口唱番歌对舞，亦有解数。有一等人名根当速噜柰，即乐工也。每日五更时分，到头目或富家门首，一人吹锁呐，一人击小鼓，一人击大鼓，初起则慢，自有拍调，后渐紧促而息。又至一家，似前而击。至饭时回到其家，或与酒饭，或与钱物者。撮弄把戏者，诸般虽有，不罕。止有一人同妻以铁索栓一大虎，于街市牵拽而行，至人家演弄，即解其虎，坐于地，其人赤体单稍，对虎跳跃，拽拳将虎踢打，其虎性发，掉尾作威，咆哮势若扑人。与虎对扌颠数合毕，又以一臂舒入虎口，直至其肘，虎不敢咬，其人仍锁虎头，则伏於地讨食，其家则与肉啖之，及与物钱而去。日月之定，亦以十二月为一年，无闰月。王亦差人买办各国方物进贡。
    ○忽鲁谟斯国
    自古里国开船，投西北，好风行二十五日可至。其国边海倚山，各处番船客商都到此处买卖，所以国民皆富。国王国人皆是回回教门，遵谨诚信，每日三次礼拜，沐浴斋戒。风俗淳朴温厚，无贫穷之家。有一家穷者，众助以资本而救济之。
    人貌清白魁伟，衣冠济楚标致。婚丧之礼，悉依教规无违。如男子娶妻，先以媒妁，已通允诺，其男家则置酒请加的。加的者，掌教门规矩之官也。及主婚人，并媒人、亲族之长者，两家各通三代乡贯来历，写立婚书已定，然后择日成婚，否则官法如奸论罪。
    人之饮食，务用酥油拌煮而食。市有烧羊、烧鸡、烧肉、薄饼、哈里撒一应面食，皆有卖者。二三口之家，各不举火，止卖熟食而吃。王以银铸钱，名底那儿，通行使用。书记皆是回回字。其市肆诸般铺店百物皆有卖者，止无酒馆，国法饮酒弃市。文武医卜之人绝胜他处。各色技艺皆有，其撮弄者，有人将一大黑猴，高三尺，演弄诸般本事了，然后令一闲人将巾帕之类紧扎猴之两眼，又别令一人潜打猴头一下避之，后解其缚，令寻打伊者於千百人中，径取原打之人，甚可笑也。
    其处气候有寒暑，春则花开，秋则叶落，有霜无雪，雨少露多。有一大山，四面出四样之物，一面海边出盐，如红矾，人以铁凿，如打石一般，凿起一块，有三四百斤者，又不潮湿，欲用擂碎为末而食。一面出红土，其土如银糁臁Ｒ幻娉霭淄粒若石灰，可以粉墙。一面出黄土，如姜黄之色。王差人守管各处，自有人来收买为用。
    土产米麦不多，皆是各处贩来粜卖。果各色俱有，菜蔬亦多。其葫萝卜，红色，如藕大者。其核桃，壳白，手捏即破。松子长寸许。葡萄干有三四样，一样如大枣干，紫色，一样如莲子，无核，结霜雪白；一样如白豆大，圆颗，紫白。把聃果似桃桃样，色白，内仁味如核桃。石榴如茶钟大，花红如拳大者，甚香美。万年枣自结霜如砂糖，忒甜难吃。
    其处各番宝物皆有，如红鸦姑、青黄鸦姑石、并红剌祖把碧、祖母喇、猫睛、金刚钻。大颗珍珠如龙眼，重一钱二三分者。珊瑚树株并枝梗、大块金珀、神珀、蜡珀、黑珀、番名撒白，各色美玉器皿、水晶器皿，十样绵剪绒花毯，其绒起一分，长二丈，阔一丈，各色梭幅、撒哈剌毡、<毛莫>罗、<毛莫>纱、各番青红丝嵌手巾等项皆有卖者。驼、马、驴、骡广有。其羊有四样，一等大尾绵羊，每个有七八十斤，其尾阔一尺馀，拖地，重二十斤；一等狗尾羊，如山羊样，其尾长二尺馀；一等斗羊，高二尺七八寸，前半截毛长拖地，后半身皆剪净，颇似绵羊，角弯向前，上带小铁牌，行动有声。此羊快斗，好事之人喂养在家，赌博财物为戏。出一等兽，名草上飞，番名昔鸦锅失，只有大猫大，浑身俨以玳瑁班猫样，两耳尖黑，性纯不恶，若狮豹等项猛兽，见即伏于地，乃兽中之王也。国王将狮子、麒麟、马匹、珍珠、宝石等物并金叶表文进贡于朝。
    ○阐垂即天方国也
    自古里国开船，投西南申位，船行三个月到本国马头，番名秩达，有大头目主守。自秩达往西行一日，到王居之城，名阐垂。其国王奉回回教门，圣人始於此国阐扬教法，国人悉遵教规，不敢违犯。其国人物伟壮，体貌颇黑，男子缠头，穿长衣，足着皮鞋。妇人俱戴盖头，卒莫能见。国王禁酒，民风和美。无贫难者，犯法者少，乃极乐之界。再行半日，到天堂礼拜寺，其堂番名恺阿白。外周如城，有四百六十六门，门之两傍皆以白玉石为柱，共四百六十七对。其堂以五色石垒砌，西方平顶样。内用沉香木五条为梁，以黄金为阁，满堂墙壁皆是蔷薇露、龙涎香和土为之，馨香不绝。上用皂纟宁丝为盖盖之。蓄二黑狮子守其堂侧。每年至十二月十日，各番回回人一二年远的路也到堂内礼拜，皆将所罩纟宁丝割收一块为记而去。割尽复换，年年不绝。堂之左有司马仪圣人之墓，其坟垅是绿撒不泥宝石为之，长一丈二尺，高二尺，阔五尺。其围坟之墙，以绀黄玉垒砌，高五尺馀。城内四角造四塔，每礼拜，即登塔叫佛礼拜。左右两傍有各祖师伟法之堂，亦以石头垒造，整饰极华丽。其处气候，常热如炎天，并无雨及霜雪。夜露甚重，草木皆赖露水滋养。夜放一碗，承至天明，有三分水在碗底。土产米谷仅少，皆种粟、麦、豆、黍。瓜菜皆有，西瓜、甜瓜每个两两人抬之。亦有其绵花树，如中国大桑榆，高二三丈，其花一年二收，长生不枯。牲畜皆有。土产蔷薇露、俺八儿香、麒麟、狮子、驼鸡、羚羊、草上飞并各色宝石、珠珠、琥珀、珊瑚等物，以金铸钱使用，径七分，重一钱，有十二成色。又往西行一日，到一城，名蓦底纳，其马哈麻圣人陵寝正在城内，至今墓顶毫光日夜侵云而起。墓后有一井，泉水清甜，名阿必糁糁。下番之人取其水藏船内，倘遇飓风，即以此水洒之，风浪随手顿息。
    宣德五年，钦承圣朝差内官太监郑和等往各番国开读赏赐，分鲎诘焦爬锕，太监洪见本国差人往彼，就宣差通事人等七人，赍带麝香、磁器等物，趁本国船只到彼，往回一年，买到各色奇珍异宝，麒麟、狮子、驼鸡等物，并画《天堂图》真本回京，其蓦加国王亦差使臣将方物跟同去者七人贡进朝廷。
    
    
    
    
    
    
       2000.08.28  尹小林整理
    =☆= 

            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
