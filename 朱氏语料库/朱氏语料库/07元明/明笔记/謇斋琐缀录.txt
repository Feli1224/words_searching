
       │ 謇斋琐缀录 │    明?尹直
    

    ●卷一
    ○经筵礼仪
    今上御经筵，肇于嗣极之初，是为天顺八年甲申之八月二日。岁率以二、八月中旬起，四、十月末旬止，月三会讲，日皆逢二。进讲，每两人，一《四书》，一经。讲章皆预呈阁老，转付中书缮录正副各二纸，隔日进司礼监官奏知。先晚，于文华殿内宝座地平之南，设金鹤香炉左右各一，于左香炉之东稍南，设御案、讲案各一，皆西向，案上各置所讲二书，以夹讲章各压以金尺一付。至期早朝，近侍内臣及知经筵官、总兵、阁老、学士，并讲读官及六部尚书、都御史、大理卿、通政使、鸿胪卿、锦衣指挥使及四品以上写讲章官俱绣金绯袍，其展书翰林官与侍仪御史、给事中、序班、鸣赞等，俱青金绣服。朝毕，驾起御文华殿，皆随之。大汉将军凡二十名导驾至左顺门，退易冠带便服，仍各执金瓜，而领将军或侯或伯者，则易金绣蟒衣。追越众官，进左顺门，皆分班缀行，立文华门外，俟传宣云：“进来。”则将军先入殿内，负东西墙立，诸官升陛，鸿胪卿赞入班。行礼毕，以次分由殿东西门入，重班立。指挥则立西一班末，稍前，御史、给事、序班六员，分於中门左右，北向立。序班二人举御案进上，二人举讲案置中，鸣赞唱：“进讲。”讲官各出班，立讲案前，展书官二员出班对立。鸣赞唱：“讲官并行礼。”兴。东展书官进至地平，膝行诣御案，展《四书》讲章。讲《四书》官亦稍前近案，展所讲书，俟展书官复位，仍先说讲某书，然后申讲。讲毕，掩书稍退后，原展书官仍如仪进，掩书复位。西展书官与讲经官进退俱如前仪。讲毕，仍并行礼，各回班。序班各撤案，联置旧所。鸿胪卿中跪奏：“礼毕。”上谕：“官人每吃酒饭。”各官跪承旨，兴，以次出丹陛，仍行礼，乃出左顺门。宴以官序，惟学士之坐立，则序于鸿胪卿及四品以上写讲章官右，展书官坐立亦序于四品以下写讲章官上，重职事也。其号日讲官者，凡四员，日轮二员。先《大学衍义》，次《贞观政要》，二书皆不用讲章，惟各以黄票书所起止预进。先日，内臣设御案于文华殿后穿堂中，以二书并起止置案上。至日，早朝毕，四讲官同阁老随驾入至殿内，授内臣以来日起止，门内行礼，分班北向前后立。东班当讲者诣御案前，内侍授以牙签，右手执之，且指且讲，书则向上，初展后掩，皆属内侍。讲毕，还签复位。西班当讲乃进讲，悉如东仪。讲毕，上谕：“先生吃酒饭。”皆跪承旨行礼，礼前后皆一拜三叩头。出宴于文华门外西庑，禁中谓之“小经筵”，或谓之“小讲”云。
    ○视牲本末
    国朝大祀之牲，皆预养於牺牲所，所在天坛西南隅。岁以腊月朔旦，驾亲临阅，文武堂上官皆先候于所南门外。驾至，则乐舞生群行叩头礼，锦衣指挥使奏落辇，尚膳监太监进茶一锺，上乃降辇。礼部、太常寺堂上官分导以入，众官皆从，立门内。俟驾周视各牲毕，送出门，升辇进茶毕，乃退。以后每夕轮一大臣继视之，盖自五府及吏、户、礼、兵、工五部，通政、翰林堂上官之无故者皆与焉。太常寺则先期以次坐日具闻。至次当往者，则太常典簿厅先日径具手本禀请。是日早，总兵官遣一头目先受约束。至晚，率五十骑卒，候锺定人静，乃具盛服，骑卒导从正阳门出，所过火甲笼灯，夹道候迓。抵西天门，释舆驻骑，徒步入门，循道旁行，道以御尝行故也。至所北门，则礼部委官及养牲士卒、知观、提点皆候。肃入，自兔房、鹿槛、羊栈、牛枋、猪圈，周行历视，乃坐官亭。所官具牲数揭帖以呈，盖牛犊二十九、壮羊二十二、鹿二、兔十四、猪三十四也。辞出，骑卒火甲仍导，抵城，阍人启钥，皆入归第，乃散。明早，则具绛袍，先百官入左掖门，至丹墀，立于鸣赞官之右，俟上御宝座，静鞭鸣第二声，稍前，立于大汉将军之南。三鞭止，即上御道中跪，自称某官某看牲复命，俯伏三叩头，兴，退立于常朝班之东，俟众官行礼毕，乃还班。其日或值辍朝，亦须绛袍，惟自正旦以后，上御殿则或朝服或公服从众，独加布履，升陛由殿东第一门入内立，俟驾临鞭止，复命如前。起，越王门之东之门乃出。若值传制，则具朝服先入华盖殿，复命也。夫用骑卒者，传自宣德间始，所以防不虞也。盖故事，视牲属明晓，往还卒遇中宵，以久渐差，至仅二鼓，已还矣，亦莫知其非也。因循简便，岂啻是哉！
    ○翰林故事
    永乐初，选翰林文学之臣六七人，直文渊阁，参典机务，诏册制诰皆属之，而誊副缮正，则中书分直更入，事竣辄出。宣德间，三杨诸先生始置厨馔於阁之东偏，而选能书者处以阁之西小房，谓之“西制敕房”。诸学士则居阁之东五楹，专管诰敕具稿，定正于阁老，乃付中书缮进，谓之“东诰敕房”。而带知制诰衔，则惟阁老与诸学士而已，中书等官不敢僭也。时诸学士每早与阁老会食乃退。
    正统九年，陈芳洲先生入阁后，学士惟刘铉先生一人，过自逊避，朝退止于东阁，不复会食视诰敕，以后学士皆因之。至今诰敕，阁老悉委于中书、序班、译字等官，一群画葫芦矣，然且诳人曰：“出其手。”一日，柯学士孟时谓中书黄琼曰：“某人敕命稿作，急誊上。”琼答曰：“尚未作。”孟时但窃笑之。《诗》曰：“维鹊有巢，维鸠居之。”《孟子》曰：“久假不归，恶知其非。”真有固此类欤！
    五府、六部、都察院精微皆送翰林，注销掌于学士。陈芳洲先生入阁，兼掌翰林印，则委于博士、典籍、待诏、侍书等官，犹是也。至天顺二年，博士以下官悉缺，则直付于东诰敕房中书、郎中等官矣，而缴进文移，则代署学士职名耳。
    四夷馆本属翰林院提督。每月朔，掌印学士佥押公会簿送馆。自提调教师以下，皆日画卯酉，月终送院稽考。故凡考译字官并子弟，吏、礼二部移文会同本院，学士无不与焉。成化己丑，礼部偶失请，掌院事者怒，不之与。至今文移徒属学士，而会考则一归于阁老矣。
    文渊阁本翰林内署，非衙门名。故凡朝廷之宣召，诸司之文移，虽事关机务，亦止称翰林院，或称会同翰林堂上官，初不以内阁名。比年以来，则直称会同内阁大臣，而翰林堂上官不道及矣。后进朝绅之不习事体，大率类是。
    正统以来，四月下旬经筵讲毕，赐诸执事宫扇，各人一握，皆上亲授之。天顺间，以经筵辍，乃命中官传赐于各堂上，而学士犹与焉。成化以来，经筵虽御，而此典不复行，徒仍天顺时例，甚至学士亦间有弗与者，不独经筵诸职事也。宣德以来，阁老及经筵日讲官间赐寇服，必绯袍金带，无问品秩。今上御经筵之初，万循吉、李文通为学士，孙舜卿、刘叔温、牛大经为少卿，两不相下。当赐衣时，牛太监右其侄，故三少卿皆赐金带绯袍，而万、李则赐青罗袍，以抑之，然带犹金也。后牛败以他事，此亦坐之。
    成化己丑冬，王惟臣、彭彦实进日讲未久，适遇赐，虽仍绯袍，而带止素玳瑁耳。时疑文通不欲并己，说许太监临期易之。成化癸巳夏四月，复赐王、彭以素香带，阁老乃乘间言之。及端午节，赐阁老织金麒麟大红纱各一端，因并赐以镶金玳瑁带，故典始克复也。
    正统以来，诸学士与阁老每早朝退，俱入东阁，圆揖毕，讲读以下官序立阁门内，中书等官虽进四品以上秩者，亦从众序于阁门外，总揖诸学士与阁老，乃散。天顺初，徐有贞骤进大位，欲示私恩，乃听西敕书房中书等官请，另揖于文渊阁下，不复从众行礼。惟东诰敕房中书等官，尚仍旧揖。尾大不掉，其有自哉！
    今翰林院外署，本鸿胪寺旧址，建于正统七年，而印则造于六年也。初落成日，诸学士皆到任，钱文肃先生掌印，不设西杨、南杨二先生公座，曰：“此非三公府也。”至期，二杨闻，乃命工部具椅案，胡宗伯定位次，二先生始自内阁出就座。时论虽韪文肃，然二公所供职，则固翰林事也。成化壬辰夏四月，直等升学士。到任时，可斋彭先生以兼秩，非本院学士，止于后堂，辞不出座，万循吉请至再三。直乃进曰：“闻西杨先生亦尝坐，先生何为辞？况后陈、高诸先生亦未尝不坐。”可斋始出，坐中，万先生坐右，商先生时以兄丧不至，故虚其左，而直五人以次东西列坐。既佥书毕，讲读以下官请行拜礼，直等辞，可斋曰：“拜是，礼也。”礼毕，入宴后堂。王惟臣、江东之、杨惟新并坐于上，直与彭彦实以尝师可斋，辞坐前席。讲读、修撰年深者亦前列，余东西序。是筵醵费颇钜。既而，直等同复一筵，亦如之，此本院故事，他衙门无有也。
    正统间，钱文肃升礼部侍郎，陈芳洲先生继握院事。未几，入阁，仍兼掌之。及进位少保，本院移文诸司，犹署职名，因具疏请止署姓。初，本院案牍，诸学士班署之后，各自重署者，惟掌院学士与孔目二人耳。成化己丑冬，直署院事，盖以侍读署自直始。时直见孔目不佥名，询之，曰：“自柯先生始革其弊。”直曰：“朝廷设首领官，正欲上下相制耳，其弊固当革，岂可遽革其职哉？”乃命署职名如旧，弊亦无能为也。
    皇朝宫殿，最尚简便，自奉天、华盖、谨身三殿外，西则有武英、仁智二殿，皆画史艺士供奉游豫之所。东有文华一殿，储君所御，然上每月三次经筵，及每日阅章奏，亦御此殿。
    东宫讲读，则在文华殿东厢房，凡三间，设座于北一间中，开一门向南。每早各官皆绣服进，俱行叩头礼后分班立。东宫自座上背诵先日之书毕，东讲官直上至地平前立，内侍授以牙签，手执指书而讲。《四书》讲毕，从西而下，横折过东，还班。西讲官从下横折过东，直上地平前，讲经如东仪。讲毕，从西下，横折回班。盖左进而右退，折旋中矩，礼也。书册皆向上。讲毕退食后，东宫乃易衤曳衤散，金镶宝石或玉钩条，向西窗下习仿书一张。各官易素袍复进，通讲三日之书。既毕，睿旨：“先生每吃茶。”各官叩头而出中间，少立，内臣设一桌，将东宫仿书展于桌上，请视。阁老以朱笔点字之端楷者，内臣每请多点数字，庶奉进皇太后见之而喜。点毕，内臣将仿书进，各官出门外，内臣奉茶，饮毕，乃退。
    永乐间，尝选举人、监生习四夷译书，恐其妨旷本业，乃命会试卷尾识译书数十字，三场毕，送出翰林定去取，仍送入埸填榜，盖优典也。然既登第，仍官馆中习译书，如许道中先生是也。至景泰初，吴祯以民人充译字官，始援此例中乡试。及登第，又以与修《寰宇通志》成，从众庶吉士出授御史。成化间，俞瓒又因此例授主事于户部。盖资稍可进，辄习举业，而译书不复精，徒止为科第之捷径，故争趋者众。天顺八年，彭可斋始建白如制去取于内，不复送出院矣。
    景泰间，予以庶吉士与修《寰宇通志》。一日，同彭彦实往文渊阁之东如厕，适值少保芳洲陈公亦来，予两人却立，公疾行而过，顾予两人笑曰：“以缓急为序。”他日，公入厕，周尧佐赞善先在内，公戏曰：“人生何处不相逢。”观此二语，公之从容善谑，风流酝藉，盖可想见。
    宣德以来，中书秩满，止升二级。其于西敕书房也，累转至五品郎中等官，则兼系待诏、侍书等衔，虽程云南、黄养正、朱孔易等皆见宠任，亦仅四品散官耳。正统间，曹先生用事，始授一二太仆卿亚、顺天府丞，亦未尝有假清卿者。天顺以来，中书满则升吏、礼二部员外郎，员外郎满则遥授山东布政司参议衔，顺天府支俸，兵部拨皂隶，仍悬员外牙牌如旧。书办一遇恩例，则太常卿亚可拾取，至为人书铭表记，则遂知制诰兼经筵等衔无不窃署之。虽日供事于阁老之前，而媚附中贵，时节恩赐，鲜不与被。其窥伺动静，阴市恩私，则自景泰间已然。故王千之先生初入阁，遂奏黜出谦、陈学等数人外补，士夫翕然称快。千之先生败后，至今成化，又复日炽，或初授山东参议，值庆成宴辄求侍坐殿中者，或初充史馆誉录，未举一笔，以丁忧去，服阕，适书完，遂由员外进郎中者，其妄干恩泽，紊乱旧章，曾无一人举觉，可胜叹哉！
    正统间，礼部缺侍郎，吏部拟苗先生衷以进，朝廷易以钱习礼先生出补之，缙绅皆往贺之。钱先生曰：“吾今任有司之职矣，何足贺。”未几，陈、高、曹、苗四学士皆遥授各部侍郎，仍旧供事翰林，盖一时馆阁盛事也。
    正统十四年秋，虏逼京城，时大臣有奏留边将守京城者。兵科给事中叶盛上言：“今日之事，边关为急。往者独石、马营不弃，则六师何以陷土木？紫荆、白羊不破，则虏骑何以薄都城？即此而观，边关不固，则京师虽守不过仅保九门无事而已，其如陵寝何？其如郊社坛楹危科淙缣镆爸民荼毒何？急遣固守宣府、居庸为便。”从之，先是，土木既败，边城多陷，宣府孤危。既而，朝议复召宣府总兵官率兵入卫京师，人心亦皇皇，或欲遂弃其城，众纷纷争就道。都御史罗亨信不可，仗剑坐当门拒之，下令曰：“敢行有出城者，手斩之。”众始定。城中老稚欢呼曰：“吾属生矣。”因设策捍御，督将士誓死以守。虏知有备，不敢攻，北门锁钥赖以保全，亨信之力也。
    按：古今立国，边藩为急。我朝建都幽燕，迫近胡境，大宁既失，所恃者宣府，少为屏蔽耳。正统之末，当国者惟知保京师，而付宣府于度外，殊弗思宣府苟不守，则山后皆沦寇场，陵寝单外，而胡骑鸣镝北门矣，何以为国？幸而罗公忠义奋发，誓死以守，不独一城生聚蒙福，而京师实赖之，故世谓亨信有社稷功，信矣。至守大同，则郭登之绩尤伟焉。
    朝廷以内阁政机重繁，欲增一二人而未得。时锦衣刘挥使素善徐呈，荐于金太监，乃召至左顺门问计。徐甚言城不可守，必须南迁。众内臣皆叱詈之，而徐力主前议，至泣下，语瓒瓒不已。金乃命人扶出之。江时宜先生值于左掖门，问曰：“如何？”徐曰：“吾主南迁，不合矣。”江入，昌言固守之策，遂见称赏，命入阁。既而，徐屡被荐，皆不允。一日，徐为芳洲推一命状，侑以玉带一束，谒于芳洲先生，曰：“推先生命，玉带当至矣，故敢以献。”先生纳之，乃教徐易名，庶朝廷忘前议而荐可允，于是更名有贞。他日，张秋河决，徐欲假往治进官，商先生托王公度诣内阁举之，遂升佥都。至景泰丙子十二月，修河功讫还。上召诣御前，慰劳给赏，升副都。有贞又求芳洲举其入阁，不得。乃潜告石亨等，上有病，容图举事。逾岁，春正月，遂以迎复功进阁，坐芳洲诸公以不轨，榜示天下。且私报商先生云：“我无奈何回互，只得置足下于末。”其亦可谓蜜口剑腹者欤！
    景泰间，高少保先生以陈芳洲先生独见宠任，乃疏请内阁增人，实欲援知己自助，意属钱原溥。方私托商先生赞之，良久不应。高曰：“商公，如何？”商先生曰：“再看。”殊不知二公素不相得，如水火然。及疏下内阁推举，芳洲曰：“疏中有云，不拘繁剧衙门，则三法司亦可举。若然，则吾所知者，萧维祯也。”意实不在萧，特以沮钱耳。高先生遽改举王千之先生，又所以沮萧，于是千之遂有入阁之命。后千之深服芳洲之识量，而甚不足高之狭隘，竟用不合。时谓高先生自生一敌，然千之好恶固不私也。
    天顺初，以景泰易储之故，凡翰林有带东宫官衔者皆改别职用，是改李克述，林恒简、黄廷臣尚宝卿，刘主静、倪克让、吕逢原通政参议，钱原溥尚宝少卿，俱兼翰林，讲读以下官，仍旧供职。盖出有贞意，且曰：“若改以翰林之职，则是升，非改矣。”未几，吕先生遂带参议衔同可斋彭先生入阁。是冬，陈汝言用事，言于上曰：“翰林院官皆带别衙门衔，而本院学士乃无一人，事体自不便。”上召冢宰王九皋承旨，九皋对曰：“学士之职不轻，今似太多。”汝言折之曰：“唐有十八学士，今何多？”于是俱改学士，钱则侍读学士，而可斋则以少太常兼侍读改兼学士。明年，廷臣使交南还，亦援例改。舆论汝言所行可称者，惟此一事，有贞有愧耳。
    按：景泰易储之意，天下后世共非之。而徐有贞逢迎，凡翰林院带官衔者俱改别职，变乱旧章，尤万世罪人也。而九皋亦济其恶，幸陈汝言折之，仍复旧制，而有贞得无抱愧乎？
    景泰间，朝廷命揭纂修官职名于文华殿壁，时命中贵诣馆促完书，或取稿御览。每遇上林、南苑进时新果品，辄颁赐馆中，多至五六篚。旋报阁老，同行礼毕，乃启黄封，品分以归。又尝赐烧猪蒸羊，上尊宴劳於东阁，皆沾醉。直幸与，被其荣，盖一时恩意勤渥，前此无有也。
    国初，革中书省不设宰相。永乐初，乃设内阁，选翰林六七儒臣居之，职知制诰，日备顾对，参决政机，隐然相职，而官不过学士。洪熙初，始升孤卿，皆潜邸旧人，而三杨同官最久。当是之时，干戈甫定，宗室未蕃，军职尚少，经费无几，国用有余，民间人稀地广，法网未密，财利无制。宣庙英武，乾刚独断，百司守令，久任不更，官民相安，天下号为太平，三杨之名所由以著。时，福建佥宪廖谟杖死驿丞事，东杨以乡官欲坐偿命，西杨以乡故欲拟因公，互争不决，请裁于太后。王振因而进言：“三杨皆有私，偿命过重，因公过轻，宜对品降调府同知。”太后韪之。自是振日捃摭内阁之误，裁决一归于振，三杨乃迭请告展省。适宗室中有遗东杨土物者，振将发其事，西杨以东杨不在京辨解之。东杨闻报，兼程造朝，触冒瘴疹，卒于钱塘。以此振权益专，好大喜功，遂因麓川思机发、思仁发兄弟仇杀，遽有麓川之征。遣将出师，疲耗中国，滥费爵赏，所争荒夷之地，竟何益于国家？乃至九溪苗僚乘势不靖，兵连祸结，延至叶宗流、邓茂七、黄萧养辈相扇而起，极于土木之大变，此皆三杨失柄于初不能沮振之所致也。然西杨这文学，东杨之政事，南杨之清雅，皆人所不及，故论今之贤相，必曰三杨，三杨盖所善者多也。兵仲深《杂著》云：“一时贤相，比称三杨。”韪矣，然当其时，南交叛违，轩龙易位，敕使旁午，频泛西洋，曾无一语；权归常侍，远征麓川，兵连祸结，极于土木之大变，谁实启之？《春秋》责备贤者，其能逭哉？
    按：张太后存，总揽威福，权不下移，一切政务决裁于内阁，王振不得与焉。逐日票查，如一事不由内阁出自振，即召至廷，诘责之，甚至加忍其颈。箝制若此，振安得而擅专一事哉！后太后崩，三杨相继以殁，遂略无顾忌，生杀予夺，皆出其手。自是振日捃摭内阁之失，致东杨道死，振益专横，好大喜功，驯至土木之难，其所由来者渐矣！《易》曰“履霜坚冰”，可不防哉？
    ●卷二
    翰林诸学士，凡赐宴皆侍坐殿中四品官上，而讲读并经筵官皆坐于中左门上，前班旧制也。正统间，李古廉自学士出为祭酒，宴时，诸学士仍旧齿让之，而佥都御史因坐祭酒右。天顺初，刘益以布政司参议进补祭酒，诸学士始复旧制，坐其上。成化初，吴与俭先生以太常少卿兼侍读学士与庆成宴，时佥都御史张来凤以尝师与俭，乃退坐诸学士下，时论韪之。丁亥春，礼部於中左门席首列都给事中。直等因候驾丹陛上，质于姚宗伯，诿以旧例，柯孟时诘之曰：“布政来朝，或与宴，仅得坐门上，今林章以山东参议顾坐殿中，此何例耶？”姚曰：“此非由我定，出自贵衙门。”盖指安简先生为林所托也。于是姚命该司揭去席间帖子，曰：“从诸公自序。”既而，诸同寅进酒后，遂先入席，坐前列，都给事次之，而各衙门五品堂上官仍次于都给事，盖礼无具载，各从方便。《传》曰：“议礼之家如聚讼。”信夫！明年，姚宗伯始奏定班次，且增司业张振烈，盖司业与宴方此。
    馆中士夫于暑月，多亵服执笔。景泰间，一日，驾从右顺门过，左顺门诸公多醵阁门争睹之。上问左右：“彼白衣者，皆何人？”左右对以必秀才出后，匠人收笔墨锁门也。诘旦，舒良太监道其故于阁老。芳洲则示诸公，皆唯唯，独刘主静出班拱手对曰：“学生只在门内观。”芳洲厉声曰：“门内亦见，此真以五十步笑百步，何其迂哉！”退后，众议之曰：“祸福无不自己求之者。”主静之谓也。
    纂修《寰宇通志》馆中，诸公日多不至，或失朝者有之。阁老乃命阁门吏每晨会后具报到否，揭不至者职名于东阁上。芳洲因揭一对云：“朝参未到，荷圣朝恩有覃时；纂述不来，奈史馆书无成日。”人以为得斯文，相规体。
    芳洲诸公总裁《寰宇通志》，于郡县沿革结语有曰：“国朝因之者，或易以本朝因之，或易以今仍旧，卒改如初。”邢逊之因引一譬云：昔人有爱其猫甚，呼曰“天儿”。客有辨之者曰：“天固尊矣，然云能掩之，是天不若云。”从而呼“云儿”。既又辨曰：“云固掩天，然风能散之，是云不若风。”从而呼“风儿”。既又曰：“风固能散云，然墙足以障之，不若呼墙儿。”于是呼“墙儿”。既又曰：“墙固能障风，然鼠穴其下，墙则覆矣，不若呼鼠儿”。于是呼“鼠儿”。既又曰：“鼠固能覆墙，然猫实能捕之，则鼠不足贵，不若猫儿之为愈也。”于是仍呼曰“猫儿”。此与国朝因之之语何异哉？馆中皆哄然。后芳洲闻之，亦失笑曰：“有是哉！”
    景泰丙子，刘宣化、黄廷臣主考顺天乡试。时王千之、陈芳洲二公之子不偶，适译字官刘淳卷已经翰林考中，送入场，不及填榜，疏略故耳。二公因劾以违制，并摭所命题“虽欲自绝，有无正统”等语，请如洪武间坐三吾等罪例，重开科考试。朝廷止命翰林会同多官校阅，众谓：“去取颠错，题犯嫌讳，考官不能无罪。”二主考甚惧不测。惟高先生素厚黄同卿。翼日，早朝奏事毕，出班跪称：“少保臣高谷有事门上说。”因召至榻前，具白其情，遂释主考不问，且许二公子会试。千之复上疏，内批云：“再敢打搅，以大臣擅法论。”於是士论不韪之，然是科小录亦不足观。逾年，二公坐诬枉，王死陈戍。继而宣化亦以疾卒，时宣化同年陈汝言用事，言于英庙，遂得谥文介。盖二公竟以此失名，宣化偶以此得名，事有幸有不幸者如此夫！
    永乐间，禁中凡端午、重九时节游赏，如剪柳诸乐事，翰林儒臣皆小帽衤曳衤散，侍从以观。观毕，各献诗歌词，上亲第高下，赏黄封宝楮有差，至宣德间犹然。以后阁老与诸学士、卿亚间与焉，以下儒臣不复近，而应制之作罕闻矣。
    正统间，朝廷敕一边将，本左军都督府之职，而误写右军都督府。边将既受敕，具疏请于何府支俸？疏下内阁。召武选主事郑厚至，众皆诘其初移请敕手本之误，欲归罪之。惟东杨先生徐曰：“郑主事你何出身？”主事对曰：“生曾中会试。”东杨曰：“然则亦明经进士，岂不解王言如丝，其出如纶乎？敕书既云右府，即令於右府带俸，何误之辨？”众释然，时谓得体。盖东杨才识敏捷多类此。然微误可也，误有大於此者，可护短耻过遂非邪，盖又当审事体之轻重何如也。
    景泰闻，朝廷锐意欲修《续通鉴纲目》，伫俟《志》书完日开馆。时诸阁老乘间诋本院官怠缓，完期不可必，因各荐所知。於是丁参议呈等皆被召。聂大年教授扶病入馆，退食松林下，经宿而死。其中病如章主事辄，老如刘治中实。刘宣化先生因讥之曰：“生老病死苦，史馆备矣。”一日，丁参议与宋尚宝怀忿怒失色，詈言于馆中。陈缉熙遽成一诗云：“参议丁公性太刚，宋卿凌慢亦难当。乱将毒手抛青史，故发伧言污玉堂。同辈有情难劝解，外郎无礼便传扬。不知班马韩欧辈，曾为修书闹几场。”明日，二人闻之，悔恨自解，谢曰：“毋更贻斯文笑也。”识者以是知此书毕竟无成，盖执笔者多非其人也。
    刘文介公云：“尝云吾翰林之职清高固可喜，而淹滞亦可叹，譬若金水河中鱼，化龙之时未可必其有，网罟之患则可必其无，至喻以华表柱上鹤，而水食不方便，亦未尝不似也。”
    宣庙最好词章，选南杨与陈芳洲二先生日直南宫应制，杨思迟，陈思敏。一日，命御制《寿星赞》，陈援笔赞云：“渺南极兮一星，灿祥光兮八丁Ｕ谆始屹庥懒洌我怀思兮治平。赖忠贞兮弼成，宜寿域兮同升。”南杨以指圈画“寿域”二字，欲易而未就。时中官促进甚急，曰：“先生有则改，无则罢。”遂取去。赐内阁，问二杨先生曰：“‘寿域’二字如何”西杨应曰：“八荒开寿域。”中官还诘南杨曰：“‘八荒开寿域，’此句诗如何？”南杨曰：“好诗”。中官曰：“先指‘寿域’为未好，何也？”南杨默然。少顷，陈退食，遇西杨于端门，西杨语陈曰：“适赐寿星，《赞》甚佳，必大手笔也。”陈唯唯。后正统间，朝钟一日不受杵，命内阁制《祠钟文》。南杨入室中翻旧稿不得，太监候久，促陈芳洲曰：“先生何不作？”陈乃白南杨曰：“旧无此稿，先生第口占我写。”南杨乃起一语，陈遂续成之。
    仁宗昭皇后当题主诿恚南杨执称“皇太后”，众莫能止。及后奉命御制修国子监碑文，题曰“重建太学之碑”。时西杨寝疾不能出，密旨封令西杨另制一通，题曰：“大明新建庙学之碑。”进呈，遂用之。南杨又执用其题，西杨具本论：“凡言重建者，谓既作之后又作之。庙学虽前元所建，非国朝事，此不可论。且庙与学二者，若只书太学而不云庙，於礼未安，请通改作‘新建庙学’四字为宜。”廷议虽韪西杨之言。然已刻石，无及矣。二公学识于是可知。
    仁庙在位时，一日内臣道及太宗皇帝晚年欲立赵府为储，谕意于东杨，东杨即对以赵府面鼻欹侧，不宜正位。遂宣赵府，熟视顷之，意顿罢。仁庙闻之，即日隆内批，升东阳少傅兼谨身殿大学士。西杨得旨，怀进，请加“太子”二字于少傅两傍，乃传出。未几，复升兼工部尚书。夫立赵之意，素所示闻，岂内臣假以为东杨地乎？而加“太子”二字，西杨亦未必然。厥后，宜宗因东杨便殿奏对，手执其牙牌，曰：“今在我身边，如何尚带此牌？可即去了‘太子’二字。”东杨遂叩头谢。后《实录》完，乃同西杨进少师。
    正统中，某祭酒以赃罢。西杨先生与李古廉先生对奕，因叹祭酒缺员，难得振作者，古廉答云：“不可谓无人，惟朝廷所简任耳。”时程南云在侧，遽称李先生岂不宜于此任？古廉弗然曰：“胡说，胡说。”明日有旨，古廉为祭酒。初，古廉与陈敬宗在翰林，袁柳庄尝曳二人并列，曰：“二公他日功名相埒”。时陈公仪貌魁梧，而古廉颇短小，闻者未之信。后陈公以方严肃下，古廉以公恕得士，声望耸然，柳庄之术信有验矣。
    西杨先生自撰《圣谕录》，如议赵府事出於东杨迎合，必有所据。一日，东杨之孙士谨过予，谈及，弗然不韪，谓顾都实出乃祖以同年荐于宣庙，众称得人，而西杨掠为己所荐，以此可类推其余，善则归己，过则归人，乃如此，至欲陈辨，予沮之曰：“自有公论，不必辨。”
    正统中，宗伯胡公氵荧一日早朝，承旨跪起，带解落地，从容拾系之，遂叩头还班，御史亦不能纠。十三年，彭可斋中状元。当上表谢恩之夕，坐以俟旦，至四鼓，乃隐几而寤，竟失朝。纠仪御史奏令锦衣卫拿，已奉旨，公从容出班奏：“状元彭时不到，合着锦衣卫寻。”上是之。不然，时新状元，遂被拘执如囚人，斯文不雅观矣。老成与措，自得大体，於是可见。
    英庙初复辟，徐有贞等嗾言官诬劾王、于二少保等以召立外藩不轨事，至谓“事虽传闻，情实难容”，下多官会问。于俯首不辨，但言：“辨也死，不辨也死，朝廷赦得我，众人亦不肯。”惟王文析折条辨，众莫能难。萧都宪维祯谓：“事出朝廷，不承亦难免。”总兵张稹＜确馓平侯者，衬坑锵舳荚疲骸按吮沧苑福如何谓出朝廷？”萧若不闻。时刑部刘清旁欲回语，张鹋斥之曰：“看你这等脸嘴，也不是这才料。”而一时附势者皆轩轩然。刑科给事中尹兀当众奋然攘臂拳，脚踢王、于二公，且谓：“此二奸臣，正好殴。”识者含笑。越明日，有贞等遂升赝ㄕ参议。后有贞等败，王、于事亦昭雪，仄牟鸦冢掩护不及矣。
    英庙复辟之初，凡与拥戴者皆得升职，谓之“夺门功次”。每早，鸿胪宣谢恩姓名，辄以“夺门”为题，识者闻之，无不嗟惋。予私与彭纯道先生言：“所夺者何门？禁门岂可夺？当时景帝果薨，群臣万姓不能不拥戴上皇以复宝位，何烦用兵蹀血于禁门耶？况当日景帝已拟力疾出视朝，若南宫出稍缓，事即不成，不知石亨辈置上皇于何地？此乃侥幸贪天之功，非万全之策。而今乃以夺门归其功，果何谓耶？”於是彭先生间言于李公元德。公时亦以张鸺鋈肽诟螅未悟至此。及闻此言，亦为悚然，遂于顾对之余，从容言之，上顿悟，即加疏绝。亨辈反怏怏怨望，竟致诛夷，而陈芳洲诸公从此得释。
    天顺初，阁老皆被逐，徐有贞、薛文清公、许道中、李文达公代之。其中惟李公仪度端凝得体，薛虽学行老成，而因奏对误称学生，遂以失宠，求退，可谓明哲保身者。徐则貌陋心险，许则鄙劣放旷。英庙始见徐退，谕左右曰：“徐有贞可惜无福。”一日，朝退，上东阁，阶峻雪滑，许失脚倾仆倒地，匍匐复上，徐俯首侧项，噱然而笑。至东阁，与众官会揖后，与许笑不已，殊失观瞻，佥咸鄙之。徐性多疑，方草即位诏，改窜不一，至经三宿，内阁乃完。及读卷日，驾御文华殿，中官促进至再，尚迟延不至，故示偃蹇。
    后岳正继之，进对尽言，甚至语唾鼻息，溅触御衣，亦不自觉。英庙谕侍臣曰：“龌龊胡子对我言，指手画脚。”故此数人旋被弃斥，而李则始终保全，安享富贵。盖容貌词气，乃德之符；而高卑俯仰，吉凶之兆，君子可不慎欤！
    天顺初元，会试同考官多出于权贵所荐引。及揭晓日，录文谬误，去取徇情，谤议汹汹，无名诗词纷然杂出。一排律云：“圣主开科取俊良，主司迷谬更荒唐。薛笮岳砟寻括，钱溥《春秋》欠主张。吴节只知贪贿赂，孙贤全不晓文章。问仁既是无颜子，配祭如何有太王？告子冒名当问罪，周公系井亦非常。阁老贤郎真慷慨，总兵令侄独轩昂。榜上有名谁不羡，至公堂作至私堂。”盖许道中之子及石亨之侄皆以私取，而录文则语题节去颜子，起“克己复礼为仁”，孟义本公都子之言，而云告子，故诗中备言之。其他招拟祭文，不可胜纪。
    正统中，朝廷选翰林讲读以下官仪表俊伟者十人，习制诰于东阁，盖以备内阁之选也。十人者，裴伦、杜宁、谢琏、王玉、江渊、陈文、吕原、李绍、商辂、刘俊。至十四年，有事乃罢。后入阁者，江、商、陈、吕四人耳。成化十年九月十八日，文华殿讲毕，讲官皆退，留三阁老少俟，亲授以旨意揭帖，且谕：“你每将去行。”盖先日内阁承命所拟进者。云：“翰林是储材之地，官翰林的必文学该博，操履端慎，方为称职。若不勉励作兴，何由得真才实用？今后侍读、侍讲、修撰、编修、检讨等官，务要每日赴馆阁进学攻文，不许因循怠惰，恁宜常加考试，以验其进。如有怠惰不遵，放肆不谨的，具实奏闻处置。”阁老钦奉以出，大书揭于东阁。明旦，讲读等官皆谢恩。相传时有求进阁者，阴诋本院官疏散于中贵之前，适是秋黎庶子淳、刘修撰健二人主考顺天乡试，录文有误，遂指谪转闻。乃命内阁具进各官脚色，欲仿正统间选教十人之例，而阁老难于取舍，故通拟敕谕如右云。
    永乐乙未年，始开会闱于北京。泊庵先生主考，得一卷，三场俱优，取定为会元。拆卷，乃陈芳洲循。先生以乡故为嫌，欲取林文秸，而又以秸字难识，进呈不便，因见第五名洪英，曰：“此洪武间英才也。”遂取为会元，而循居二，王翱第五。太宗见翱名，喜北京初启会闱，而经魁得一畿甸士，遂以布衣召见。赐酒饭。后翱至宫保、太宰，寿禄名位，非常可及，遭际有自来矣。
    国朝旧制，诰敕勘合字号，国王用礼字，追封用文行忠信字，文官二品以上用仁义礼智字，三品以下用十干字。新制武官诰命，初编用二十八宿字，续编用《千字文》。永乐三年十一月，以武官诰命二十八宿编尽，中书舍人芮善奏请同翰林学士兼右春坊大学士解缙等议用《百家姓》编。奉旨：“惟用汉《急就章》字。”天顺六年九月癸巳，中书舍人杨贵芳言：“今文官三品以下诰敕，十干字号俱已编尽，乞敕翰林院别取他字编号，庶无重复。”上命用十二支字编之。
    唐诰敕，宰相复名某者，皆不出姓，惟单名则出姓。宋诰敕，宰相虽单名亦不出姓。我朝诰敕，俱无宰相姓名，内外各衙门题奏本皆书姓名。惟文渊阁诸阁老每有封拟题本揭帖进御，虽官至师保尚书，亦不具佥其衔，止并佥大学士臣某官某，小录序文内亦不出姓，仅存古制者此耳。
    文华殿凡遇千秋、冬至、正旦，行庆贺礼，导驾官旧制用翰林、春坊、给事中各二员。天顺初，今上正位东宫，本院、春坊官俱以未习导驾礼仪，因让给事前行，遂立其次。既而，春坊官复立其上，惟本院官仍次之，至不安其下，而用博士、待诏等官。天顺二年，博士等官俱已升出，直与童大章当冬至导驾。方入文华门，给事指示以序，直若不谕其意，答之：“承见教，然翰林、春坊从来一体，吾第从春坊官行立，庶不失仪。”给事遂立直下班。自是定，继者悉因之。
    今制，早朝班定，鸿胪宣赞谢恩见辞行礼毕，各官将奏事，皆预咳一声，文武班中，不约而同，声震如雷，俗私谓之“打扫”。其有痰咳不可忍者，许引退自便。宣德间，曾子先生痰咳作，引退，上遥见之，敕免其常朝。成化中，文华殿经筵户部尚书马昂以将咳退出殿门外，俟讲毕乃同行礼，此予所亲见，余未见有敢先退者。盖昂初尝为序班，故尚习此例，其他见此不以为异，则以为失仪矣。
    今制，凡御殿行大庆贺，传制礼用翰林讲读以下官二员侍班。是早，必先入至中左门，候门开，与众执事官进华盖殿直舍内，行五拜三叩头礼毕，即先出东门，星驰循殿阶而下，出中左门，沿斜廊而上入殿，至乐悬处立。俟驾过升座，乃入班，立于宝桌之南，纠仪御史之后，稍迟，则驾从中出，将军立定，不容入矣。故侍班官每于直舍行礼时，须立近东南，先出而驰，斯不失仪。吕逢原先生有韵语曰：“立宜边，走宜先，阶三级，足毋偏。沿廊而上，乐尽而旋，实桌之南，于斯立焉。”
    国朝凡颁诏赦，阁老先期视草，缮正用宝。至日早，阁老预约左掖门，内官先放入，於内阁取诏赦捧立於殿上宝桌之北。俟礼部尚书请颁诏，乃稍南移数步俯授之，尚书则跪受以出。英庙复辟，颁诏之日，适直侍班。时徐有贞、许道中二公捧诏授尚书，乃似跪非跪，礼容乖错，甚不雅观，盖不习故也。
    成化辛卯十一月末旬，彗见。廷臣建言皆谓君臣悬隔，情意不通，请时召内阁大臣面议政务。彭可斋先生亦对司礼监官言：“莫谓上不得见，虽诸老太监亦不得见。”以是内臣难于诿拒，乃约一二日间，上御文华殿召见众先生，但初见时，情未浃洽，不宜多言，姑俟再见可说，先生诺之。至期将入，复约如初。既见，可斋言：“天变可畏。”上曰：“已知，卿等宜尽心办事。”可斋又言：“昨准御史建言，减京官皂隶与俸，文职尚可，武官不免怨望，急须传旨仍旧，以慰安之。”上曰：“卿即传旨与该部。”万先生遂呼“万岁”，三人皆同声，叩头，遂命光禄赐酒饭而退，自后再不召见，诸太监乃谓人曰：“常言不召见，及见，无一奇谋至论，止呼‘万岁’。”四方因传为口实，曰“万岁阁老”云。盖中官初惧有所言，戒约至再，后喜无所言，反见讥诮。然先是御史所建言欲减京官皂隶俸，皆承太监黄高风旨，欲以此难京官。不虞武职汹汹，憾欲剌言者，一时莫能救解。及此召见得旨，户、兵二部遂请裁处，卒如旧不减，人情始大安，而言者亦自相庆。使继时召见，则上下交而治功成矣。惜诸公为中官所诳，未及尽言。所以相见何益，后悔无及。予在内阁时，尝欲请面见，万循吉止之曰：“往年彭可斋每面见，一语不合，即叩头呼‘万岁’，不敢尽言，今我辈每事尽言，太监择而转闻，无不允从，胜于面对。”是亦有理。
    ●卷三
    宣德五年二月，两朝实录成。赐监修官太师英国公张辅、少师兼行在吏部尚书蹇义、少保兼太子少傅行在户部尚书夏原吉、总裁官少傅行在兵部尚书兼华盖殿大学士杨士奇、太子少傅行在工部尚书兼谨身殿大学士杨荣、太子少保行在礼部尚书兼武英殿大学士金幼孜、太常寺卿兼行在翰林院学士杨溥白金各一百两，彩币各六表里，织金罗衣各一袭，马各一匹并鞍。续至总裁官行在户部尚书陈山、礼部尚书张瑛白金各六十两，彩币各五表里，织金罗衣各一袭。纂修兼考校官左春坊大学士兼翰林院侍诗学士曾、右春坊大学士兼行在翰林院侍讲学士王英、右春坊右庶子兼行在翰林院侍读学士王直、左春坊左谕德兼行在翰林院侍读周述、行在翰林院侍读李时勉、钱习礼、侍讲余学夔、陈循、蒋骥白金各五十两，彩币各四表里，素罗衣各一袭。纂修官侍讲蔺从善、修撰苗衷、曾鹤龄、张洪、刘永清、编修周续、孙曰恭、杨敬、检讨王雅、杨翥、《五经》博士陈继、户部主事陈中、行在四川道监察御史陈叔刚、福建布政司右参议潘文奎、四川重庆府荣昌县知县万节、浙江衢州府儒学教授丘锡、陕西汉中府汉阴县儒学教谕梁萼白金各四十两，彩币各三表里，素罗衣各一袭。催纂官行在礼部主客清吏司主事张习、誊写正本兼录稿官行在礼部仪制司郎中朱晖、精膳司郎中陈景茂、行在吏部稽勋司郎中程南云、验封司员外郎宣嗣宗、考功司员外郎夏衡、行在中书舍人俞宗大、陆友仁、萧湘、罗渊、张益白金各二十五两，彩币各二表里，素罗衣各一袭。誊写副本兼录稿官行在中书舍人宋琰、黄振宗、于霈、凌寿、胡氵靓、刘弦、胡宜衡、解祯期、行在大理寺石寺副丘宗、杨玄白金各二十五两，彩币各二表里，素罗衣各一袭。续至誊写副本兼录稿官行在验封司主事苏镒、行在中书舍人周崇厚、誊稿及稽考参对官行在翰林院修撰邢宽、蒋礼、胡魍、编修刘矩、斐伦、陈询、梁洹⒓焯中肀颉⒘智、马信、周贵、孔目沈寅、行在中书舍人王璜、寇厚、胡宗蕴、行在礼部祠祭司郎中黄养正、行在礼部仪制司主事王观、行在大理寺左寺副洪益中、右寺副邵暹，续至誊写副本官行在中书舍人庞叙白金各十五两，彩币各一表里，素罗衣各一袭。收掌文籍官行在翰林院检讨胡让、典籍李锡、朱麟、张礼白金各十两，彩币各一表里，素罗衣各一袭。续至誊写副本儒士邹循、生员朱铉白金各五两。办事吏翁选、五子翱、李用、方彦斌、许智、王彦才、冯英、张懋、徐忠、梁衡各钞二十锭。时礼部尚书张瑛已往莅南京部事，翰林院检讨周翰以疾卒，及有故而去者陈景茂、庞叙、胡宗蕴、陈询、梁浞财呷耍行在礼部具奏，上命皆如例给赐。裱褙匠十人亦各赐钞二十锭。升纂修等官左春坊大学士兼翰林院侍读学士曾为詹事府少詹事，仍兼翰林院侍读学士。右春坊大学士兼翰林院侍讲学士王英、右春坊右庶子兼翰林院侍读学士王直俱少詹事，英仍兼侍讲学士，直仍兼侍读学士。左春坊左谕德兼翰林院侍讲周述为左庶子，仍兼侍读。侍读李时勉、钱习礼俱为侍读学士。侍讲蒋骥、陈循俱为侍讲学士。侍讲蔺丛善为司经局洗马。修撰刘永清、邢宽、胡魍为侍讲。蒋礼为左春坊左中允。编修周叙、孙曰恭、杨敬为修撰。检讨王雅、杨翥、许彬、周贵为编修。五经博士陈继为检讨。典籍张礼为行人司行人。孔目沈寅为司经局正字。行在四川道监察御史陈叔刚为翰林修撰。儒士邹循为待诏。生员朱铉为侍书。行在礼部郎中蒋晖、行在吏部郎中程南云升从四品禄，兼翰林侍书。行在吏部员外郎夏衡、宣嗣宗为本部郎中。行在礼部主事张习、王观、行在吏部主事张镒、户部主事陈中俱为本部员外郎。行在大理寺左寺副洪益中为左寺正。左寺副丘宗、杨玄、邵暹为右寺正。中书舍人萧湘、张益、凌寿、胡宜衡为左评事。解祯期、周崇厚、王璜、寇厚为右评事。知县万节为左寺副。教授丘锡为建昌府学教授，升正九品禄。教谕梁萼为衢州府教授。办事吏翁选等十人俱为县丞。惟侍讲余学夔则以陈老疾，许致仕。修撰苗衷、曾鹤龄、张洪以九年考满，听吏部请。福建布政司左参议潘文奎令致仕，以先年由府同知考满升授未久故也。
    景泰间，用人多密访於少保于谦。时缺祭酒，翰林徐有贞向意补之，以门生杨宜为少保内姻，托为之请，至于再四，少保曲意从之，团中使言于上。一日退朝宣少保至文华殿，辟左右谕之曰：“徐有贞虽有词华，然其存心奸邪，岂堪为祭酒？若从汝用之，将使后生秀才皆被他教坏了心术。”少保无所对，惟叩头谢而已，退则汗出浃背。左右遥闻祭酒之说而未悉，有贞竟不得知，遂衔少保。至天顺元年正月十七日事，果诬以重罪。
    成化三年八月二十四日，进《英宗实录》于奉天殿。明日出手敕加监修官太保会昌侯孙继宗太傅。总裁官尚书兼翰林学士陈文、彭时俱太子少保、尚书兼文渊阁大学士。副总裁官太常少卿兼侍读学士刘定之工部侍郎、吴节太常卿，俱仍兼职。纂修官学士柯潜、万安、侍讲学士李泰俱少詹事。太常少卿兼侍读孙贤、刘俱太常卿兼侍读。侍读陈鉴、刘吉俱侍读学士。侍讲丘鍪探惭士。谕德黎淳、左庶子童缘、刘宣俱右庶子。侍讲江朝宗、杨守陈俱洗马。修撰王一夔左谕德。编修彭华、尹直俱侍读。修撰彭教、编修徐琼、陈秉中、李永通俱侍读。检讨耿裕、编修郑环、刘健、江谐、陆钅戈、罗妇阈拮。检讨周经编修。编修张元祯以病许告。稽考参对官编修李东阳、倪岳、程敏政、检讨吴希贤俱加傣一级。其誊录官太常少卿余谦等俱升一级。监生周绍荣等俱除中书舍人。儒士魏完等俱除序班。其赏赐则总裁官各白金六十两，彩币六表里，织金罗衣一袭，马一匹，鞍一副。副总裁官各白金五十两，彩币五表里，织金罗衣一袭。纂修官各白金三十两，彩币三表里，素罗衣一袭。每袭计三匹，各有本色生绢一匹为里。誊录官各白金二十五两，彩币二表里有差。稽考参对官各白金十两，彩币一表里。先是，文华殿中书以写经完，各进官一级。其中将满九年者，皆陈情乞候满日如例升二级，朝廷亦患不均，乃改升二级。至是预诏吏部具录纂修等官履历以进，定以六年以下者一级，六年以上者二级。时直以历编修俸八年有半矣，仅同六年以上者例，而柯、万孙、刘升二级者，以从四从三无相应之职耳。李泰则素托日讲，先期托许太监，浼阁老升必齿万先生，于是独升三级，士论不惬焉。初，贤、ǘ人恐为商先生所少，自叹此升非光禄则太仆之卿耳。直乃乘间谓商先生曰：“翰林儒臣，素无带光禄、太仆之衔者，若处二人以此职，则是以饱卿马卿作讲官矣。即处以太常卿，虽多一级，亦是斯文相重意。”先生曰：“然。”及是，果如拟。是春，商先生复起，书将完，陈、彭二先生欲请增为总裁，而主静、与俭俱以母老，恐商为总裁，书虽完沮之。及是，召入文华殿拟升赏，陈、彭二先生止定纂修以下官，遂避己嫌，先出，独留商后，故正副总裁所加官皆商所拟，不尽满意云。
    成化间，直等奉敕编纂《宋元通鉴纲目》，虽各馆分修，而通行校正则各尽所见，至凡大疑似大关涉，必相质议，众加考订。如宋太祖太宗传禅之际既详，其误又恐未考者之致诘，乃撮其大要为辨。其辨曰“太祖太宗授受之际，所以致后世之疑者谁乎？曰李焘删润《湘山野录》而启之，陈Ａ２６附会《涑水纪闻》而成之，不深考者，以为实然尔”。
    夫焘之所以启之者何也？曰焘为《长编》，以太祖顾命，《实录》、正史不载，而删润《野录》之事附其下，初意本以备阙文。然《野录》谓太祖太宗对饮，灯影下时见太宗有不可胜之状。而焘改“不可胜”为“逊避”。太祖下阶<谈>雪，顾太宗曰：“好做好做。”而焘改“<谈>雪”为“<谈>地”，“好做”为“好为之”，又加“大声”二字。《野录》出于僧文莹之传闻，固不足信。就其中考之，如所载太宗恸，引群臣环瞻圣体，玉色莹然等语，则亦初无毫发可疑之隙，而焘略加删润，遂不免有画蛇添足之病。夫焘既删润之以为正文矣，而又细辨其非者，何也？曰《实录》、正史皆为太祖有疾，命内侍就建隆观设醮，而《野录》以为无疾，方且登阁望气，下阶<谈>雪。《纪闻》谓癸丑帝崩，王继恩始召晋王入宫。而《野录》以为太祖壬子夜召晋王，属以后事，遂宿禁中。故焘反复致诘於太祖之病否，太宗之出入时日之先后，本以为删润之地，而不自知其删润之语未莹，反以启后世之疑也。
    夫Ａ２６之所以成之者何也？曰Ａ２６止据焘所删润者书之，又于“好为”之下妄以己意添“俄而帝崩”四字，复以宋后母子托命之语系之，则遂骇人之听闻矣。母子托命之语，本为王继恩召德芳而发，出于癸丑帝崩之后，而Ａ２６以属之壬子，且删去召德芳之事，而独存此语，则是不知《纪闻》、《野录》两书之文本相抵牾，强合为一，其附会比焘之删润，抑又甚焉。近世保斋《宋论》复指Ａ２６所书者，以为太祖太宗事之首尾，不过如此，则其不考又出Ａ２６下矣。
    然则宋后召德芳之事信乎？曰正史、《实录》载之，《纪闻》又出温公，事当不妄。焘并疑德芳非宋后之子则过矣。德芳在当时年最少，育于宋后，或为宋后所钟爱，皆不可知。但事出于两人所记而不同者，当信其人，温公可信之人也。温公可信，则文莹可黜，召德芳之事有，则烛影之事无矣。或乃谓焘之删润，盖有意著太宗之恶，姑引《野录》以藉口，而又自破其说以避祸，则亿度之太宗，亦恐李焘复生，不肯自当尔。史称焘博极群书，其为《长编》，专务广采博焉，不精殆有所不免也。
    或曰太过子孙继立，故人无敢言者。然南渡孝宗以后，其事当无所讳，亦无一人言之者，何也？借曰高孝授受之懿，可以盖前人之愆，故其迹亦泯。然《元史》成于欧阳玄诸公，当时复何所讳？又无一语及之，盖必有定论矣，不然，此何等大事而不加之意哉？
    或曰太宗于太祖崩不逾年改元，宋后崩不成服，廷美、德昭不得其死，皆足以追证烛影之疑，是又不深考之故也。不逾年改元，五代常事。宋乃太祖第三后，《长编》谓其崩，太宗设次发哀，群臣奉慰。以后初立，未尝降诏，故丧仪多所贬损，百官不成服，因当时礼官之过也。就使因召德芳而恶之，则其事亦在太祖崩后矣。廷美之死，赵普为之，太宗固有不得辞其责者。至於德昭之死，非出于幽囚躏逼之举。《长编》谓太宗育其子惟吉于禁中，日侍中食，凡八年，始出阁。诏邸第供亿，悉与亲王埒，诸王子不得偕也。况德昭因他人行赏，一言之愤，不惜一死，乃忍其父为人所戕而噤不出一语哉？就使不逾年改元，宋后崩不成服，德昭之死皆出于太宗，则亦未可以其后来之不善，而遂逆探其有今将之心，加之以无名之罪也。胡一桂、杨维祯、梁寅之流，锐欲以篡弑加之，恐皆以不见李焘全书之故。正犹狱官不据人原发之案，而深文巧诋，钩致其罪，偶有刻吏见而喜之，又从而和之，此太宗之事所以不能自解于今日也。
    或曰太祖既欲传帝，何不使太宗正太弟之名？考之《九朝通略》，谓唐天桃院螅建储之礼不复讲行，至太宗立真宗，方始讨论故事。又五代凡当次者，多领开封尹。故太宗、廷美相继为之，则知太祖亦承唐末五代之习，兼以年岁之未迈耳，是亦将有待焉，而遽自意其死乎？夫传疑，史法也，苟无疑可存，则亦何必摭拾小说，强为之辞，以滋后世无穷之惑，此焘、Ａ２６之罪也。或只引《宋朝类要》载陈抟对太祖火日之说，终有可疑。是不知抟于太宗初入朝，终身未尝见太祖，其说盖不攻而破矣。
    夫千载不决之论，其可以悬断者，理与事耳。以事言之，不过如此，以理言之，凡古之篡弑者，多出于深仇急变，大不得已之谋，又必假手他人，然后如志，未有亲操刃，为万一侥幸之图于大内。观太祖于太宗，如灼艾分痛，与夫龙行虎步之语，始终无纤芥之隙，太宗何苦而为此？舍从容得位之乐，而自处於危亡立至之地，病狂丧心者所不肯为，凶残绝世者所不忍为，而谓太宗为之，断乎其不可信也。矧《类要》、《野录》皆托于佛老之徒之口，纵使有之，亦儒者所不道，而况于无乎？予之所笃信者，温公《纪闻》之外，一无取焉耳。
    《诸司职掌》：凡翰林官九年考满，称俱升二级。然自永乐以来，多止进一阶。正统间，谢琏先生以编修满，升侍讲，而尚约萧先生则继升侍读，编修升二级，自二公始。时谓尚约之力居多。其后，张益先生以修撰升侍读学士，则出于特恩。故往往援以为例，俱不允。至成化初，童大章、曹世泽以修撰考满，童升谕德，曹以荫叙升尚宝少卿，修撰升二级，则又自二人始。盖一时同僚之赞襄，李文达先生之主张也。继此，考满刘召和、黎太仆升左右谕德。实录成，与童皆进左右庶子。杨维新、江乐之升洗马。逾年五月，以无翰林兼秩，不得与翰林事，皆怏怏。乃同具本，乞各兼旧秩，且言自祖宗以来，东宫官无有不兼翰林职者。事下内阁详拟。彭先生谓：“初考满议升时，诸公咸愿升二级，宁无兼官。今如所言，是我辈不谙事体，朝廷其谓我何？且西杨先生，永乐中自翰林学士升左春坊大学士，亦何尝兼翰林官？岂可谓祖宗以来，无不兼者首？”遂不许，众益不得意。
    李文达公初荐布政陆瑜为刑部尚书，石亨以私谮之，久不召对，众为公危。及瑜至，当拟旨到任，同事者谓且拟侍郎，公曰：“吾以尚书荐，而改拟侍郎，则自慊不信矣。”竞拟尚书，从之。后瑜颇称旨，乃复召对如旧。公为人恭庄严重，得时行志，不为小廉曲，谨平居，号崇正学，能纳人言，容善类，无南北之分。天顺庚辰会试罢，予同众考官见公，询及人物，予曰：“《五经》魁中，张元祯神童也。人物独王一夔，愿先生留意。”及请选庶吉士，英庙谕公专选北人，公曰：“南人亦须选。”及会选於吏部，元祯初不与，公曰：“此神童，不可以貌取。”急追回，与进之。
    成化丙戌廷试，王冢宰以程敏政卷字精楷，力赞为第一。公曰：“论文不论书。”卒取罗伦第一。宪庙即位，进公少保、华盖殿大学士，尚书如故。逾年，丁父忧，乞终制，不许。罗伦进言，请许公终制，词涉诋讦。公怒，力辞，朝廷黜伦乃已。予引文彦博待唐介故事，请公留伦，公曰：“潞公市恩，归怨朝廷，吾不可袭此。”公之言亦未为无理。
    天顺中，李文达公独见宠任，时冢宰王九皋以老成，大司马马昂以仪表，虽皆为英庙所眷遇，而尤赖公所维持。凡公有所荐举，必先谕意于二公。至御前畴咨时，于文则诿诸王公，武则诿诸马公，或既自举其人，亦必曰臣所知如此，还须召某等再审，二公亦如公言，以是上不致疑，下皆信服。
    国朝状元对策，皆经阁老笔削，或自删润，乃入梓。独罗伦一策，未尝改窜。盖对策时，恐天晚，半不具稿，一笔写正。既掇魁后，以言忤旨外调，不及改削，然其策亦自详赡。初，伦会试，五策五千余言，予取为会元。主考刘主静、万循吉各主本经，置伦第三。予意不满，批其所刻一策云：“五策五千余言，有学有识，进对大廷，未必非裒然出色者。”后果如所期。一时士夫皆谓予有目力，而姚宗伯廷称予曰：“尹先生状元、榜眼俱出门下。”予曰：“春卿之力也。”
    罗伦官居翰林院修撰，为人慷慨乐善，遇事无所回避，以犯颜敢谏为大，扌求时行道为急，於富贵利达澹如也。杨文贞作相时，以百官禄薄，得受皂隶折薪钱，自是遂以为例。伦独不受，固辞。疾归，结茅居於金牛山，取给于畎亩，不受馈送。日与学者讲学，居家垂十年而终。学者称一峰先生，正德中追谥文毅。
    国朝学士仅五品，然清贵莫比。故前辈有曰：“吾翰林之官，不可以品秩论。”盖上自公卿，下至百执事，咸可周旋抗礼。譬若权焉，重自万钧，轻至铢两，无不与之均称而平等，特一移动远近之间耳。
    永乐中，毗陵陈济先生善记书。予同寅王廷贵语予，尝见济长子道其少时侍侧，偶问曰：“外人云父善记书，有之乎？”曰：“然。”“儿探一书，请父试诵之可乎？”曰：“可。”乃探得朱子《成书》，曰“是书固难诵，汝可提一首句。”如命，遂朗诵终篇不误。当时文庙谓济为两脚书厨，信矣。惜其笔力不如，故著述不多见焉。
    永嘉黄文简公淮，永乐中，以汉庶人之谮，下锦衣狱十年，忧畏不测，积成劳瘁。仁庙嗣立，重睹天日，荐进孤卿。宣德丁未，主考会试，后以病归。时甫下寿，而父已封少保，年逾九十，慈孝甚乐，世以为荣。癸丑，公以父卒，蒙恤典。即吉，赴京谢。留数月，至赐游西苑。己卯春，复赴临，仲夏乃东归。后终于正寝。予辑《名臣通录》，未得其《家传铭志》，仅据其《省愆集》略为之。《赞》曰：“高才懿学，夙荣遭际。简任辅储，兢惕淬励。莫为而为，省愆惩艾。困久乃亨，荐陡三事。退休葆和，亦惟严侍。桥梓并荣，寿福隆备。”盖颂其美耳。及旁询其详於博识诸士夫，有谓方正学之诛夷，尹昌隆之藉没，许白云之极刑，皆出于文简。因忆昔祭酒刘益尝见谓文简好訾毁同列，一日，便殿未入侍，宣庙问：“淮何在？”东杨对以淮素病瘵。瘵病能染人，自是有旨免奏对。久乃告病侍亲。是则文简好短毁人，固宜有反尔之报。至谓方、尹、许之惨祸一出于文简，则未必然。若果有之，是小人之尤者，何得老死牖下好还之，天岂懵然耶？《通录》宜不取，姑俟知者审焉。
    旧制，升官谢恩，惟在京堂上及都给事中初升面谢，而给假起复复除者，及其余新升自太仆丞以下者，皆谢於午门外，而升方面者，则面辞。至成化间，有同升都、左、右给事中者，因俱面谢，后遂因之。岁乙未九月，南京兵部右侍郎马显起复，复除，强行面谢礼。未几，尚宝寺丞李璋亦然。又僧道、匠官每除授，必赴鸿胪报名谢恩，礼也。成化以来，僧道或因斋醮，或因圣节进经，匠人或因铺床设帐架灯，小小工役，辄祈董事内臣为之乞升，繁冗不胜。朝廷恐贻清议，乃许望阙谢，不必报名，止传一票与吏部。明旦，吏部如故事面说传奉事理，补奏本，以票进，以本送科，廷臣未由与知。盖以报名谢恩，则鸿胪寺当廷宣白，而传奉圣旨，必须面奏补本，皆所以防欺伪。既不报名廷宣，而补本又不开陈何事，似此旧制日更，将来欺伪，乌能免哉！
    ●卷四
    朝廷用人，多取仪表。天顺间，韩都宪雍巡抚大同，因议事至京，留补少司马。英庙谕李文达曰：“大同巡抚，须得似韩雍人品方称。”文达以山东廉使王越对。及越至，陛见后，复谕文达曰：“王越是爽利武职打扮。”越初廷试，手中卷子忽被大风吹起，回翔云汉，莫知所止。时胡宗伯即具题知，且於内阁取纸摺成卷子付之。后越至封威宁伯，盖飞腾之兆见於廷试，丰伟之仪见於进用，固不偶然，而卒以启边衅削爵，惜夫！
    天顺初，石亨窃权，稍觉祸近，欲免无计。其门客谢昭者，仿张{憬}教蔡京招龟山故事，教以徵临川处士吴与弼，以收士望。弼至，朝廷遇以重礼，权贵宦寺、公卿士夫皆往候之。初相见时，官无尊卑，与弼皆称大人。既而，见势要者皆迎接逾礼，见进士以下止称秀才，或不送出门，而受中贵权要厚赆，辄造门拜谢。又藉朝绅名刺为一帙，语人曰：“传诸子孙，见一时之荣。”识者鄙之。时予独不往见。
    一日，予同丘仲深送《玉堂赏花会诗》诣李文达所，适与弼先在，予见其戴尖顶阔檐棕帽。文达咨以下学上达之妙，不能条析，但谓：“且莫说上达之妙，只说下学事。”文达顺予哂曰：“老先生亦记注不得。”与弼支离出建言本呈文达。良久，起身为欲辞状，予亦起立，与弼揖予曰：“大人先出，吾有私话与先生商量。”予揖出门，别文达。其徒黄顺中复送数步，予却立谓之曰：“棕帽非士服，吴先生何为尔？”顺中曰：“遮日耳。”予又曰：“公事则公言之，私事则不可言，况处士可语私事于宰相前乎？”顺中曰：“非他私事，只是决去就耳。”予曰：“去就当自决，岂可求决於宰相？”顺中曰：“吴先生见朝廷授以谕德，不允其辞，意得李先生终后把作得住，方可就职，故来问耳。”予曰：“把作得住否，亦岂李先生所能预料？此当自度才力何如耳。然予适见吴先生所建白六事，皆经生之恒谈，无大裨于治教。且词语寂寞，学术可知。不若劝其终隐，免致他日实不副名，贻笑斯文。”顺中曰：“谅不可留。”以是与弼乃辞归。
    既归，矜肆无故态。人有讥以一绝云：“假不假兮真不真，岩岩气象好难亲。不知东鲁吾夫子，犹自循循善诱人。”他日，罗状元伦休官，往见，拒辞至再，意待伦三往而后见之。伦怒，遂次前韵云：“如今弄假却成真，转见岩岩不可亲。弄假到头终是假，岂能欺得世间人。”书毕，投之而去，弼见诗，大惭悔，遣人追之不及。他日，以弟不检，无如之何，乃自褫冠蓬首，亵衣束裙，杂稠人中，跪讼於府庭。府守阅状见其名，始遇以礼。未几，又诉于布、按二司。张元祯作书切责之，其书起云：“拈起此笔，怒气冲天。”末云：“当上告素王，正名讨罪，岂容先生久窃虚名，为名教中之罪人，吾且按兵以待。”然此书实未尝达，止传于乡里云。世有徐言缓步，摇首闭目，矫激于昭昭，而惰行於冥冥，欲以欺世盗名而卒败露，为世所诮者不少，则又在与弼下矣，奚足道哉！
    按：吴与弼为溥之子，粗衣敝履，举动效古，见明道见猎有喜心，益知圣学为必可学。小楼坐卧，收敛身心，其不为俗所染可知。观其承英宗之聘，辞谕德之官，殆《易》所谓“不事王侯，高尚其志”者，有士如此，取其节焉足矣。而世儒议其规卿相之位，有傲世之心，抑何好议其短哉！然稽之我明二百年，如与弼者盖不数数得也，所谓乡贤之最者，吾谁与归？
    至天顺七年，锦衣指挥门达，总督官校缉事，兼镇抚问刑，权倾中外，道路以目，人莫收言。自计得以进言别是非于御前者，惟李阁老贤与袁指挥彬二人而已，谋排去之。乃捃摭数十事，上欲法行，不以彬沮，谕之曰：“从汝拿去问，只要一个活袁彬还我。”彬既下狱，考讯苦楚，莫能自白。时有一艺人杨暄，善倭漆画器，号“杨倭漆”者，愤然上疏论救。达欲并中李阁老，逼杨暄供指为李所主使。杨惧拷死于狱，乃诳达曰：“此实李所主使，但我言於此，无人证见，不若请会多官廷诘，我对众言之，李无得辞。”达信之。明日，遂遣二官径诣阁门，要李出午门听对。时李方自东宫进退，陈安简、彭纯道乃诘曾得旨否？曰：“未也，且暂去一对。”二公沮之。及至多官会问时，杨大言曰：“死则我死，我何敢妄指人？我一市井小厮，如何见得阁老？鬼神昭鉴，此实门达教我指也。”达失色，于是彬得从轻调南京锦衣卫带俸，杨亦得免，人义之。李有从兄任安庆府同知，达又遣校尉往缉之，务欲倾李。寻以英庙上仙得免，达坐劾谪戍。彬复职，饯送达出城如礼，亦人之所难也。
    按：昔石亨初欲陷徐有贞，得马士权不屈而免。今门达欲陷李贤，以杨暄不屈而免，世曷尝无义士哉！
    主使之套，今犹袭用之，岂成宪然哉？贤之不为有贞，特天幸尔！吾於二义士有感。
    翰林直房在右阙门南锦衣卫直房之次，凡三间。每早未朝时，诸阁老分坐北楹，诸学士居中楹，其余居南楹，俟门吏报三鼓，乃俱赴左掖门候。阁老直门东向立，诸学士立稍后而南，讲读等官又后稍南，给事中则立于讲读等官之后北上，通政、太常、光禄、太仆、顺天府诸堂上官又聚立于给事之北说谎牌之下，皆东向。御史则北向立于中书之南，而六部堂上官则立于棕蓬凳上。盖毕离立，有禁防请托之意寓焉。成化初，李文通进学士，孙舜卿等进少卿，两不相安，遂散立于棕蓬之下。近时彭可斋先生以气喘艰于久立，间坐棕蓬之下。诸尚书以下因皆联坐，鼓将尽，乃起入。通政等堂上亦以通政使张允中进兵部侍郎，仍掌司事，遂皆随六部坐以棕蓬下，惟讲读以下官尚立旧所。
    凡翰林官内府供职，日给光禄黄封，内膳有常制。景泰中，以水旱故，省三之一，以后渐省过半。然有承命内馆教书者，则两给之。或兼篡修时，又倍焉。成化间，直当教书，辞其常例，止给其一，第欲存羊识礼，故未并辞之。
    景泰间，选内侍黄赐等七人于文华门庑读书习字以备用，欲取翰林二人教之。时太监王忱、舒良以尝从钱原溥学，方示之意，钱不悟，曰：“万千好处不玉成我，又何以此见属？”王、舒乃传命内阁推举，得侍讲吕逢原、倪克让以进。不逾月，俱升侍讲学士，时被顾问，赏赉优渥，钱始大悔。
    景泰丙子春，兵部于少保病在告。朝廷谕旨内阁，求一人协同之。时江渊先生在内阁，每谓同事者沮抑，弗克如志，尝垂涎代于。诸阁老窥知其意，乘此谓之曰：“兵部权任不轻，非江先生莫可。”江忻然不辞。乃属商先生具拟内批于便室，众仍对江坐阁中。少顷，王千之先起入商所，以指画掌中，作“江工”二字，又作“石兵”二字即出，商悟，颔之。陈芳洲先生继起，如王所指画。商书毕，封完，出置阁中桌上。江竟不加省，遂同商、萧三人往陪释奠。明日旨出，调工部尚书石璞于兵部，江补工部。江大恚失望。
    是年夏，《寰宇通志》成。内阁先承密旨，拟进总裁、纂修等官之秩。时阁老皆职保、傅，止进兼官，独拟商先生升兵部尚书，钱原溥自赞善兼检讨拟升谕德兼侍讲，黄廷臣自编修拟进中允。稿定，属商缮正，商退钱兼编修若误笔。然芳洲欲改如初拟，商言：“钱既越众二级，则兼官岂宜复升？”遂付王忱太监。将进，诸阁老送下阶却步，王千之先生独追送出阁门，耳语王忱云：“诸总裁皆止进兼官，商岂可独升？亦须从众例。”商恬不知，至期，手敕出，商仍旧兵侍兼学士，加兼太常寺卿，乃愕然不满。
    内阁诸老，自解、胡以来，皆东西分坐小杌子及两小板凳，无交椅、公座之设。天顺间，李文达公欲循品秩设公座如部堂之仪，彭、吕二先生对以往时驾尝幸此中座，今尚有《御赞寿星》及《宝训》在上，谁敢背而坐？英庙闻之，乃赐孔子铜像置阁中，而月给香烛。阁老每晨入，必一揖，冬至、正旦则翰林合属官皆诣圣像前行四拜礼，学士以上拜於阁中，余则列拜于阶下。盖禁中尊止宝座，无敢面南，故自阁老而下，皆坐杌子。
    共一簿，列衔佥字，谓之“公会簿”，亦不敢如外衙门称“公座”。其公会，惟学士以上止各书姓於衔下，且佥一花字，而讲读以次至东、西诰敕房书办等官，虽阶三品者，亦各具衔列姓名，日画卯酉。讲读以下花字，率出新进一手代书，故多潦草。正统中，王玉修撰尝嗔代书不整，曰：“小轻薄。”自后无肯代其书者。他日，复见其名下皆白，乃赭然曰：“代书也罢。”李公初入阁，忽睹公会簿无一花字可观，笑谓翰林先生皆不善花字，彭可斋对曰：“此惟一人代书耳，岂不善哉！”是时，惟陈缉熙好代书，缉熙去后，始各自书。
    成化中，始赐内阁两连椅，藉之以褥。又赐漆床锦绮衾褥三副，以便休息。阁门则夏秋悬朱筠帘，冬春紫毡帘，皆司设监内史以时供张，恩何渥也。
    正统以来，经筵每日讲毕，上必曰：“先生吃酒饭。”阁老与四讲官皆承旨，叩头，乃退。成化丙戌，刘主静入阁，遽托中贵献言：“今后酒饭皆以常例赐，毋烦玉音。”自是俨然而进，默然而退，君臣之间，舍此无一语接，而“先生”之称亦不复闻。久而左右无复知讲官之为重，未必不自此始。况主静云《宋论》以欧公不得首相，故主濮议以取悦，盖以私意度人可乎？“毋烦玉音”，其亦取悦之谓欤！
    按：“经筵讲毕宴酒饭而必称先生，此皇储隆礼师傅，谦恭之盛节也。胡主静务为谄谀，献言：“毋烦玉音”，自是君臣废言于进讲之际，“先生”不称于设宴之时，况令储君有慢师之愆，讲臣失尊贵之体，皆由一言始也。信乎，逢迎取悦，殆非大臣之道矣。
    英庙《实录》稿初成，总裁诸先生揭公会簿，议择数老成者检阅校正之，与者皆以朱笔点其名。时刘主静先生独先指程编修敏政名，以希合李文达公，公不允。既而，主静又谓此编修年虽小，其实聪明，公勉从点之。主静退，公谓左右曰：“君子爱人以德，何必尔也。”遽命刮去其点，乃出示众。
    吏科都给事中樊景瞻，仪状魁伟，应对捷给。英庙深喜之，有意大用，累将使命。一日，复遣勘事于外郡，召至榻前，谕之曰：“此回即升”。及竣事还，攀髯不及矣。其同年御史田宾，先是按蜀，坐赃贪，逮系锦衣狱，祸不可测，适遇赦为民。一日同饮，语及前事，景瞻感念呜咽流涕，宾厉声曰：“若非此变，汝则好矣，我将如何？”众皆噱然，景瞻亦不觉启齿。《中庸》曰：“天地之大，人犹有所憾。”其此之谓欤！
    成化己丑春，吏部尚书李秉执中罢。初，执中与王宏公度俱以刚简质直得誉。坐废，再起巡抚。一日，左都、大司马缺，方难其人。时佥都叶盛与中镇守广东，以寇盗弗靖，欲脱其地，适因议事赴京，舟次河西。托其乡友兵科给事王汝霖、礼科都给事张宁为保留计。二给事合科道议举执中补左都，公度补大司马，与中堪入阁。御史吕洪谓二公可举，与中誉颇损，恐未宜，遂止举王、李。其疏中谓：“上言大臣德政，虽律有禁，然荐贤为国，终无私意。”时人评讥：“若尔，则强奸人命，皆可自首。”与中亦得易镇宣府。而宁等又欲合举岳正复入阁，意得扳附荣进，王、李果德之。会举清黄，首排群议，举宁堪任佥都，正堪兵部侍郎。朝廷觉其朋比，怒，不允。升宁、正知府以去，公度寻谢病归。执中又被科道合举补冢宰。
    时少宰崔克让、尹同仁皆不悦，事多异同。执中性粗疏，原籍有一巡检任满，军囚数不足，赂考功主事刘道求升，而为郎中张宇中所沮，如例拟付文选司对品调除，道因谮宇中不公。执中不察，大诋於堂上，宇中挺身抱案面质，扬言：“必如此为公，如此为私，今此私乎？公乎？若尔信谗枉是非，我等何以尽职？”喧忿不止。二少宰皆呼：“张郎中，汝言信是，且罢。”执中色失气沮，再三柔声调：“张郎中，我已知悔。”由是传笑中外。
    御史康永韶，初以能星命医卜出入执中门，得选御史。戊子冬，彗出，永韶奉执中意向，合众请汰京官，且劾姚宗伯、商阁老、程司马、马司徒当罢。执中阴主之。遂覆请会都御史考劾京官，其大臣曾被劾者，宜听自陈。以是司徒罢边，员外退边，诟执中，谓我独可消天变邪？而姚宗伯诸公皆见留，因衔执中。执中不恤，惟择美职饵科道以自护，至朝除给舍，暮辄造贺。今尚书有造给舍者，自执中始。况所推举，亦多偏徇，清议不韪。
    御史戴用乃建言：“方面缺，宜照正统间例，许在廷三品以上大臣各举所知。”诏从之。且谕：“在京品以上官，吏部具缺，朕自擢用。”而御史刘辟以九年将满，惧无举主，夤夜走执中所，出肺肝相示，合数知己，力诋用所言，请归推举之柄于吏部，至谓人君处九重，焉能辨臣下贤否？语多侵内阁。未几，吏部又黜朝觐官甚伙。彭彦充、彦实以姻家佥事邓秀、刘伦正皆与黜，意怏怏。二少宰又日夜露执中之短于相知者。给事萧彦庄因欲具劾，彦充从臾之，疏下多官会勘。二少宰对款承伏，且曰：“吾二人尝谏之之，奈不见听何？”执中坐罢，竟与朝勤所黜者同辞。人谓执中为彗星扫人兼自扫矣。
    时彦庄疏有执中暗结御史等语，朝廷骇之，谕令指名。彦庄惧构怨，迟疑。有旨切责，乃指刘辟等。而丘布政陵憾彦庄见劾褫职，讦彦庄尝使山西，嗔其奉承不至，遂俱逮下锦衣狱。科道素比执中者喧谤。王大理同节向意冢宰，因嗾彦庄。彭阁老听彦实等谮，合计罢执中，阁老内不自安，称病。予惧贻祸乡郡，请商阁老急以崔补冢宰，庶慰科道北人之心，以解王、彭二公之谤，商诺之。翼日，崔果升。崔又托予白阁老，转同仁于左，而调礼侍叶与中补右。既而，彦庄降驿丞，辟与御史冯晖、吴远降州判，刑部主事吴智亦讦永韶调知县，智调通判。呜呼！祸福无不自己求之者，斯辈之谓欤！
    成化七八年间，朝廷以姚冢宰大章、陆司寇瑜颇致谤议，图代者。太监覃勤乘间荐王理卿概、尹当宰兀上颔之，覃密报王、尹。入朝，道诘王曰：“昨有人到宅上，其言亦可信乎？”王曰：“无也。”尹质以覃所报，王悟，曰：“恭喜，予何敢望？”是时外议多拟王代姚，而商阁老亦衔匕姚，属意于王。鼐澹百方经营。及是，喜得覃语，故诘王，以沮其来。癸已春二月，姚没，适商公以妻丧在告。刎竭雕，毋俟商出。覃乃引东厂刺事韦太监入奏，以外议人望皆归于兀遂谕内阁拟旨。彭阁老谓：“崔恭在南京，亦可取来。”司礼诸太监曰：“只举在此者。”彭乃曰：“此则无如亍！彼炷馍冢宰，并叶盛少宰转左。彭又曰：“右侍郎亦即可补？”诸太监曰：“从先生举。”万循吉曰：“礼侍刘吉好。”怀太监谓：“渠礼仪才熟，且莫动。”先是，彭与万私议：“尹、叶二人若递转，则有右缺，可处尹正言。”万曰：“正言是好。”至是，万乃举刘，不允，遂已之。既而，彭间见语予，谢之曰：“直何敢望。”他日，万复语予曰：“日者我本欲举先生，又恐朝廷不肯遽升首部，故拟转刘，而以先生补刘缺，庶几可允。不意内中不肯动刘，然此缺尚在。”予曰：“过蒙周虑，但礼侍直亦不敢望也。”
    成化丁亥二月，奏准在京三品以上官员子孙许一人送监读书，照例出身，有志科举者，听。若大臣果有勋劳于国，出自特恩录用子孙者，不在此限。
    按：国初因前代任子之制，文官一品至七品皆得荫子一人，以世其禄，备载于《诸司职掌》。凡职官子孙荫叙，正一品子于正五品叙用，从一品子于从五品叙用，二品以下以是为差。后乃渐为限制，惟三品以上及死王事者乃得录荫，于是我朝任子无复前代之滥矣。然国初必须试经书，能通大义，然后授以职事。其有不通者，发回习学再试，故恩溥而无滥。近日则惟论父任台崇，或善钻刺，即得京美职，虽曳白有所弗论矣。
    商阁老罢职家居，甫十载，成化丁亥被召再起。初，未有复职之命。至日，众窃谓难称职名。及陛见，方巾丝绦，青布圆领，自称原籍，为民臣商辂行取到京。见闻者谓其妥帖。一日，士夫家会宴，优人呈《东窗事犯》之戏。中见岳武穆械系下狱之状，艴然呵止之，盖伤于时者也。
    成化丙申秋七月初旬，京师黑眚见。时方巷细民家，男女夜多露宿，忽见一物负黑气一片而来，或自户牖入，虽密室亦无不有。至则入昏迷，或手足或头脸，或腹背被伤出黄水，醒始觉伤，亦不甚痛。数日遍城惊扰，暮夜各操刃张灯自防，见有黑气来，辄鸣金击鼓以逐之。予始不信，一夕二鼓时，予家后赁房者王二之幼子啼哭，其夫妇大喊：“救人！”予惊起，隔墙呵叱问之，答云：“有人。”且云：“取火取刀来”少顷乃息。次日使人审其详，云一物坐其妇胸上，冰冷，妇惊起，乃被夺其提孩，力与互争。其夫慌忙觅刀，不得，乃启门得邻居火，怪始弃去。初此怪起於城西北，人莫敢言。及各城皆有被伤者，始各诉于该城兵马司，巡城御史拘审有验，乃具以闻，止云：“不知被何物所伤。”然多有见者，云黑而小，金睛修尾，状类犬狸，盖不啻二十余枚，兼旬始息。
    两京五府、六部衙门，位置多同而少异，北则稍加弘壮。五府以中左右前后为序。南京总兵坐中府，而北之总兵坐后府，盖避中也。南北太常寺皆居通政司之上，而班次则通政在前，盖通政在九卿列中，执政衙门故也。
    南京国子监内号房皆无门限，而成贤门门字无钩。太祖谓秀才皆出用，不宜限隔，故门皆去限。且怒詹孟举书门字有钩，即以粉涂钩画，至今粉迹宛然。号房以规矩准绳纲纪法度为序，每字二十间。北监则以格致诚正修齐治平为序，盖各有取议也。南京文武各衙门俱有牌匾，直书衙门之名，惟“翰林院”三字横列，而兵部独无匾。相传洪武间一夕，潜有制去之者，而莫知所自。诘旦，具闻，上不之省。盖以示去兵之意，至今不敢复揭。
    今制题本用白棉纸，四叶一接，末一接不许四叶。尽纸所长，每叶六行，每行二十字，字比奏本颇大，不尽拘《洪武正韵》字。尽其年月独占一叶之中，盖末语或题或旨或知或闻字，许占年月叶上一行，过二行则年月必须过一叶矣。
    内外诸司印文俱用叠篆，以九摺画而止，字用成双，不及双者，足以之字。而总兵所挂印文则用柳叶篆。其御玺与各王府之宝，则用玉箸篆。其印形方，大小有差，一品者三台，二品者二台，俱银，三品以下者铜。惟应天府特赐银印，示所重也。而巡按御史印柄端有孔，条穿之。其余杂职衙门则形稍长不方，故谓之“条记”云。
    太宗兵驻金川门，即命访解大绅。既至，甚喜。始建内阁，处翰林七人而公为首。今内阁规制，皆自公创。及议储未决，乃召公预议。公言：“立嫡以长。”继曰：“好圣孙。”宸衷顿悟，事遂定。后丘福等泄此语于汉庶人，怨谮不已，乃调外任，竟下狱。寻致以死。固非朝廷之意，实汉庶人之所为也。
    都宪韩公雍，聪明才辨，迥出流辈。按江西时，适闽广处州寇发，剽掠及境，公设法击却之。当时巡抚侍郎杨宁称于众曰：“韩绣衣聪明百倍于小子。”官民奏留重按一年。回朝，升广东宪副。不数月，升佥都御史，巡抚江西。年未三十，民情吏治，素所谙练，风裁凛然。凡临众决事，动发百余言，皆引经据律，无一语疏滞。处置事务，靡不允当，至今官民遵守之曰“韩都例”。继公者，皆以为不及。尝念陈芳洲先生为举主，赴镇经泰和，躬祭墓下，流涕不已。曰：“士为知己者死，何能报也！”
    平江侯陈公暄，天资明敏，善干济。初，公帅舟师扼江津，时靖难兵至，即济以舟，舟少，乃拆民居材编筏以足之。后总漕运，见河道兵民舟楫往来，错互冲塞难行，创为溜头掐{}以相避，实为两便，至今人遵行之。
    正统间，宫殿当彩绘，计用牛胶万余斤，遣官赍敕属巡抚南直隶尚书周公恂如数辨供。公以议事赴京，遇诸途。敕使请公还治，公曰：“第行，自有处置。”至京，言京库所贮皮张，岁久朽腐，请出煎胶应用，回治即拨余米买皮照数输纳，以新易旧，两得便用。太监王振欣然从之，益加敬重。
    ●卷五
    锦衣卫掌事都指挥佥事臣袁彬谨题：为纂修事，成化元年七月二十一日该太保、会昌侯孙继宗等题：英宗皇帝车驾北征，往还事迹，有锦衣卫都指挥佥事袁彬一向随侍，必能详知，合无令其开写具题。”奉圣旨：“是，钦此。”钦遵。本月二十二日，臣将事迹录写，欲送该馆，未敢擅便，具题。奉圣旨：“是录写完了，还封进，钦此。”钦遵。今将事迹开坐，谨题请旨。
    计开：正统十四年八月十五日，臣在土木为回回赛伏剌所虏。十六日，皇上在雷家站高冈地上坐，众达子围著是。臣远观认的是我英宗皇帝。臣叩头哭，上问：“你是甚麽人？”臣说是校尉，当奉圣旨：“你不要说是校尉，只说是原在家跟随的指挥。”又问：“你会写字不会？”臣说：“会写。”就令在左右随侍答应。本日奉圣旨讨珍珠六颗、九龙蟒龙段疋、金二百两、银四百两赏也先，著臣写书与千户梁贵回京奏讨。
    十七日，随到宣府西城角答话，城上放短枪，不得近。又转到南门，有圣旨宣杨洪、范广、朱谦、罗亨信，著开门接我城上去。城上人回说：“今日晚，不敢开门。这城池军马是爷爷的。杨洪也出去了，不在城里。”星月上时，随上渡宣府河，臣下水控马，渡讫。至二更时，大雷雨，就阵上震死也先所骑青白骟马。雨止，上令臣出帐房外窥视，但见赤光罩定御帐，随即奏知。先是，虏众累谋欲害上，数见瑞应，谋遂沮。明日，也先就来帐房前叩头致敬。
    十八日，圣旨差喜宁回京奏讨赏赐。十九日早。也先令伯颜帖木得知院来进熟肉、铺盖、皮袄。
    二十日，到大同东塘坡。上圣旨著写书，差力士张林到大同城里，有总兵官刘安、都督郭登、都御史沈固，将张林付断事司审问来历。是晚，就差人出来答话。
    二十一日早，过西门答话。上又令忠勇伯到城下，城中不信。著臣自骑马到城下，跪说：“我是写字的校尉，见有驾牌为照。我原籍是江西人，这里委的是。皇帝在土木时，军马尽被也先杀散了，下吊桥放我进去。”臣入城见刘安、郭登、沈固、霍螅众官计议良久，留臣在城，刘安出城见上，恸哭。上问：“城里有会说话的通事，著一人出来。”刘安说：“有通事指挥李让。”奉圣旨：“便著他出来。”刘安入城方遣臣出。臣见上，又令臣入城取李指挥。李指挥说：“我女儿许与大同王对亲，如今不与他，我若出去，他定杀了我。”臣扯住系腰说：“皇帝在门外，你如何不去？”刘安又言：“我在上前说过了。你便去。”遂同李指挥出见上。得知院等言说：“我太师也先曾说，我有甚麽本事征伐南朝？只是天著我和皇帝一会。”李指挥说：“官人，你这说话有天理。”得知院等到城下，令臣于上前索羊酒赏赐。是日，刘安等同大小官员出城朝见及进羊酒等物。上问大同有多少钱粮，刘安说有十四万两银子。当令臣取银一万两，以五千两赏也先，五千两赏得知院等三人。虏又索众军马赏赐，上令臣再入城取银五千两，散与众达子。
    二十二日，臣传奉圣旨：讨武进伯朱冕、西守侯宋瑛、内官郭敬的家财及三人的蟒龙衣服、酒器、尽都拿来赏与也先。城内众指挥、千、百户辏衣服、彩段来赏与也先，大小头目又著摆筵席营侍他。
    至晚，离城西二十里驻跸。有夜不收杨总旗来与臣说，今夜有五个夜不收来密请爷爷石佛寺去，待他寻不见时，便乘间入城去。臣备奏知，上曰：“此危事，使不得。先在土木时不曾死，我命在天，若万一不虞，如何好？”遂不用其计。
    二十三日，也先等说，我每到猫儿庄外会议，拟送皇帝南归。是日晚，到水尽头，指挥盛广等送至银三千两。二十四日，送衣服。二十六日，送彩段、羊、酒、蜜食。二十九日，到黑河。三十日，到八宝山。
    九月十六日，季铎斋赍奉圣母皇太后寄来貂裘、胡帽、衣服等件到营，见上说：“初六日，成阝王已即皇帝位。”又说：“文武百官，奉皇子三人中年长者一人为东宫。”皇上令臣写书三封，一禅位于成阝王，一问安于太后，一致意于百官，绝也先地辟之心，动景皇天伦之念。上看之，甚喜，当时祝天。
    本月十七日，到断头山，住五日。也先每日进诸般熟野味。二十一日，又往北行二日。也先会议，复往南行一日。也先号令，选厮杀马匹，五更时分起营，至暮驻扎。
    二十八日，到大同。上至北门下，郭登等朝服在月门里设交床一把，伺候叩头。上不肯下马，郭登潜令人伏城上，欲放下月城闸板，虏觉之，就拥上出门。也先到大同东门，邀城中头目出见，城中不从，惟进羊酒诸物。上亲说与城上官军：“这厮每说谎，不肯送我。你每守祖宗的城池，操练军马，不可怠慢。”
    十月初一日，至聚乐店，内官喜宁说：“如今送爷爷从居庸关进去。”初三日，至阳和，讨了牛、羊、酒。初四日，到紫荆关北空地驻扎。有通事都指挥岳谦与臣说，喜宁会说达达话，说他前领哨马进紫荆关，去抢北京。臣思喜宁颇知中国虚实，今为虏用，恐其乘虚入关，当以岳谦所说奏闻，上曰：“只凭著天理去。”初五日，喜宁领前哨进紫荆关北口。初九日，喜宁等烧毁紫荆关，杀都御史孙祥。初十日，过易州，至良乡县，本县里老人等进茶食、果品、羊、酒。十一日，到芦沟桥，有果园署官以果品来进。
    上又令臣写书三封，奉圣母皇太后及御弟皇帝暨文武群臣，通报虏情，固守社稷，当差岳谦同那哈出到彰义答话。岳谦为官军杀了，那哈出奔走回营，与也先说：“他南朝人也不认得，杀了岳谦。”也先听得，当令达子摆一字阵，直至西直门。上御德胜门外空房内。十二日，臣送上登土城答话，有王夏、赵荣来进羊、酒。得知院等说：“怎麽没大头目来接，著你小官人出来？”十五日，上令臣与得知院说：“哈铭会说达子话，就带回去，不要放他入城。”又宣喜宁，三次不至。是日，回至良乡。十六日，到易州。十七日，出紫刑关，连日雨雪，上下艰难。十八日，到浑河。十九日，到蔚州。二十一日，到顺圣川驻扎。二十三日，往阳和、后口，到猫儿庄。二十四日，北行。
    十一月十六日，到老营，得知院妻宰羊迎上，递杯。十七日，宰马做筵席，在苏武庙驻扎，凡四十日。时天寒甚，臣得宿寝傍，每至中夜，令臣伏卧内，以两胁温上足。上时出帐房，仰视天象，或示臣曰：“天意有在，我终当归耳。”也先第二日进羊一只，七日进牛一只，五日、七日、十日做筵席一次，逐日进牛乳、马乳。又进窝儿帐房一顶，差达妇管起管下。上在行营，或坐暖车，或乘马途中，达子达妇遇见，皆于马上叩头，随路进野味并奶子。也先每宰马设宴，先奉上酒，就自弹虎拨思儿唱曲，众达子齐声和之。得知院、大同王、赛罕王跪奉上酒。
    至十二月初二、三，在老营起往来驻札。也先并达子每夜见上所御帐房上火起，隐隐若黄龙交腾其上。也先欲以妹进，上竟却之。初六日，喜宁与也先议请上往高桥儿、宁夏去，臣说：“如今天气冷冻，爷爷如何去得？”遂不成行。喜宁与也先说：“都是校尉袁彬拨置阻住。”将臣赚去芦苇地内，捆了欲开剥。忠勇伯密令人走报上，令哈铭与也先说饶臣死，方解皮条放了。也行等领达贼四散抢掳，至月尽回营，日期不等。上累令臣写书，差人回京与御弟皇帝并文武群臣，以祖宗社稷为重，好生操练军马，谨守城池，不要顾我。
    景泰元年正月初一日，上自将白纸写表，宰羊一只，祝告天地，行十六拜礼。至二月初一日，也先请上至其帐，奉酒弹唱，也先三妻皆出，叩头，献铁脚皮。
    四月二十二日，上以久无使臣往来，喜宁又潜怀二意，数教也先扰边，于是令臣写分豁本，差人回京，若为喜宁申理者。又令臣至也先处说：“爷爷有旨，要差总旗高{斌金}、太监喜宁、达子那哈出回京。”也先依听。又密书喜宁谋叛情迹，函于木中，内系高{斌金}腿上，令至宣府与总兵等官以计擒之。及至野孤岭，高{斌金}与喜宁饭于城下，密约城上至进汤时即发短枪。少顷，短枪发，达众走散，高{斌金}抱喜宁滚下濠中，遂擒入城。那哈出走，回营见上说：“喜宁在野孤岭被高{斌金}抱住滚下濠里，绑入城内去了。”上大喜，说：“使两里动干戈，害人民，都是这厮。如今拿了他，边上方得宁静，我南归也可望了。”五月内，李实、罗琦、马显赍赏来与也先，见上，本月内回京。
    七月初三日，哈铭来说，也先会议送爷爷回朝，要京里著头目来接。就差哈铭诣京奏报。二十七日，哈铭同杨善至龙门地方接见。
    八月初二日，也先、得知院等进马匹、貂鼠、银鼠皮张，也先、得知院等及其妻妾俱送上。行约半日程，也先下马，叩头，跪著解所带弓箭、撒袋、战裙以进，与众达子罗拜伏地，恸哭辞云。惟得知院领部下人马直送至野狐岭，又进马匹，齐叩头拜别。到宣府右卫城外官厅住一夜，宣府都督朱谦同男朱永带领人马到右卫接见，上到宣府城外搭殿住二日。十三日，就著朱谦设宴，讨彩段、衣服等件赏达子那哈出等。又有商辂、王谦、许彬接到。朝见毕后，上令臣宣许彬等到，上说：“为我家祖宗社稷，著恁官人每多费心忧。念我如今幸得回还，到京时情愿退居间处，你便写书与御弟皇帝知道。”十四日，到双泉铺，已夜。其夜上打点衣服，以旧所服白绫中衣一件及也先所献战裙赐臣。
    十五日，至京，入南宫。十六日是，臣朝见。二十五日，蒙升臣试百户。
    天顺元年正月十七日，上复位。十九日，升臣指挥佥事。二十五日，钦赐第一所于澄清坊，旧北向，上令内官监改造面阳，本衙役夫千人。又赐银三百两，彩段六表里。三月内，臣娶妻，上命国舅孙显宗主亲及赐金三十两、银二百两、彩币八表里。天顺二年二月内，臣生子，赏金二十两、银一百两、彩币六表里。又陆续赐大红织金贮丝蟒龙，并各色织金胸背衣服、绣春刀、磁器等物。
    右题本臣在史馆时已备载诸《实录》，颇加损益润色之。及此，又蒙袁锦衣出示，乃复具录垂后，于以昭我英皇之神功圣德，感化丑虏。而袁锦衣之掳忠效劳，始终遭际，皆旷古所未有，信乎！天意之有在，而非人力所可及也。臣直谨识。
    成化乙未夏五月十九日早，礼部面奉手敕：“朕皇子年已六岁，未有名，恁礼部会同翰林院具拟来闻。”明日，阁下议“福楷榘”四字以进，皆不用。复谕再拟，乃定今睿名。
    初，皇妣妃氏得幸有娠，万贵妃既觉，恚而苦楚之。上令托病出之安乐堂，以痞报，而属门官照管。既诞皇子，密令内侍近世谨护视之。及悼共薨后，内庭渐传西宫有一皇子。
    岁甲午春，直偶与彭先生谈及，且请乘间言之，或赐名付玉牒，或访其外家略加表异，使外庭晓然知之，不然，他日何以信服于天下也？公唯唯。至冬，又谈及之，公答曰：“近尝托黄赐太监具达，至云汉高外妇之子，且朝取入宫，今实金枝玉叶，何嫌而讳？”上乃谕黄赐：“汝上覆先生，是有一子在西，当俟再打听。”直归，窍欲达白，请睿名以示外庭。稿具，复虑万一允请，因而见忌，致有疏虞，则咎何辞？老氏福首祸先，斯所当鉴。且度皇子日长，中外已籍籍，当必有发之者，奚俟予言？遂已。
    至是，太监张敏厚结贵妃主宫太监段英，乘间说之，贵妃惊云：“何独不令我知？”遂具服进贺，厚赐纪氏母子，择吉日请入宫。次日，下敕定名，徙纪氏处西内永寿宫，礼数视贵妃。中外臣僚喜惧交拜，而张敏者以为己功，皆受厚赏。敏因监督操练，示欲立意于诸总兵，又令内史郭镛致手筒，托序班严冠英来谕意于予，予即具请立奏稿呈商先生，商止予勿进。遂会礼、吏二部，议定具三，佥文武各衙门堂上及学士官名，而以英国公为首。六月七日早，本进，即命司礼七太监宣四阁老至中左门拟旨。少顷，七太监同持本出奉天门，集百官，以本授英国曰：“圣断实御笔亲批，云：‘览奏见悉’”卿等忠爱，但储贰事重，姑俟皇子年龄稍长行之。”明旦，复宣四阁老至文华殿，谕之曰：“皇子颇会读书，待他进些学，且迟迟。”商阁老独对数语，请谨保护。至于众意欲请皇子母子同处别宫，庶脱虎口，则未敢云，盖恐相激。
    时纪妃有病，命黄赐、张敏将院使方贤、治中吴衡往治。万贵妃请以黄袍赐之，俾得生见。次日，病少间，自是不复令人诊视。至六月二十八日，卒。是日，天色皆赤，以时享致斋。七月朔，始发丧，追封淑妃。初三日，皇子千秋，乃自初四日起辍朝三日。一时城中传言病卒之故，纷纭不一，盖不能无疑。
    今上嗣位，冠英请予以郭镛之简自陈推赞之功，冀己亦预传道之赏。予曰：“天命素定，予何功之有？汉丙吉拥护皇曾孙，何尝自言？”冠英曰：“先生古人心矣。”
    成化庚寅春，甘露降于郊坛松柏。时上亲郊，御斋宫，取以赐百官。予时署翰林院事，进《甘露颂》，盖彭纯道所命。然是瑞实兆今上之在娠。至秋，孟フ，乃诞。自古圣帝明王之降生不偶，盖必有祯祥兆于先，而非人所预知也。况今上实太平天子，天意固有在矣。
    成化丙申秋，一妄男子名侯得权，本山西僧，行年二十余，踪迹诡异，人物俊秀，无须，类小宦竖，尝旅游陕西，狎遇一道士，妄传谶语，遂畜发，改名李子龙。会有相者附会，所至诳惑，意本求食。
    迤逦入京，夤缘潜住于少监韦含外宅。从者谓此人不凡，含尊敬之。引杂宦竖入内，或登万岁山上殿中，憩息御床上，而莫之禁。久而，执盖司扇诸宦侍不得志者，皆佯礼为佛，叩头旁坐，颇有非分之冀。含妻以义子之女处以正寝。邻有识者窃议，从来中贵不敬外人，何独过礼此人？嗾刺事旗校日伺察之。旗校窜一二人其中，亦以投礼为名，渐闻约束，以八月二十五日当往真定府举事。即白于太监黄赐，赐遂请搜捕，果获其所造黄绢袍、翼善冠等器。
    含被逮至锦衣狱，遽殒绝，或疑党类鸩之以灭口。其执盖司扇诸宦侍见含死，皆不输情。惟子龙甘心就死，自谓享用过分，备述所历内外，皆人所不能到。都宪李宾、王越等恐有所污蔑，呵止之。节略招词，具揭帖，与赐斟酌数四乃进。赐亦惧祸，处决子龙等俱如律，而诸宦侍止发南京充净军而已。予时佐礼部，得其详于御史郭瑞，盖当推断者云。
    杨文贞公，初以明经征入翰林任编纂。未几，有旨：诸编纂悉送吏部试文章，考第高下而官之。尚书张ヨ读文贞策喜曰：“明达时务，有用之才，不但文词之工也。”以为第一，奏授亲王府审理，文贞由是著名，后果大用，知人之鉴，张公有焉。
    正统中，都御史陈智，性刚而躁。尝坐堂，偶有蝇拂其面，即怒叱从者拿，从者纷然东奔西突，为农捕之状。少顷，俟其怒解，禀问拿何人？乃叱之曰：“是蝇”。有相知者以宽缓为劝，即置一木简，书“戒暴怒”三字于上，置诸左右，以自警。及至有触忤者，辄举木简挞之。一日，与掌顺天府事工部侍郎李庸在朝议事不合，相忿诟，朝廷遂两罢之。
    刘主静先生一日过吏部前，见鬻书者陈设群籍，中有《崔氏春秋》，意谓常见《吕氏春秋》，不知崔氏亦有《春秋》。到家，即以数文钱急令隶人往易以来，展观，乃是《西厢记》，因笑而斥之。士林传以为笑，曰：“刘先生真一酸儒。”予以自叹：“吾酸亦然。”盖平生不喜此，故未尝见。然丘仲深乃能撰《五伦全备》，则其学识博涉，非予可及，于是亦可知也。
    宣德、正统中，预章胡颐奄先生与永嘉黄文简公皆退居林下，老成旧德，东西相望。凡部使上司，达官显宦莅其境，必礼谒於其庐，尊让愈加。盖三杨当国，克敦故旧之谊，故二公家居，得遂燕申之尊，风谊诚可尚也。后世固有同官相轧忌，既去相违绝，而浅中弱植之徒，又从而观望捃摭以资进取而不耻者不少，皆诸公之罪人。士习日漓，炎凉异态，可胜慨夫！
    ●卷六
    太宗文皇帝初驻金川门，蹇、夏二公首出迎戴，而解、胡、二杨诸公则以召命至，然皆不自靖，而窃自比于魏征。夫唐实由太宗化家为国，而官僚魏征等皆出唐高祖之擢，建成未登大位统天下，故魏徵去事秦王不自怍焉。今建文嗣统五年，蹇、夏二公当时执政大臣，出于建文所亲擢，视魏征之于建成残不类。况当时群臣中，如周是修之死，我太宗有“彼食其禄，自尽其心”之旨，圣意寓深矣。今二公乃安在徇冒，何其忍也。彼虽有辅佐微劳，难盖前愆，大节已亏，而犹谓之“名臣”，士林莫有非议之者，予则独不韪焉。故予列诸名臣，而谓之“通录”，良以此也。其中惟解公才归自谪所，所居冗散，则其责任又非蹇、夏诸公比，其亦薄乎云耳！
    太宗渡江时，解、胡、金三先生与杨文贞、周是修相约自尽於应天府学。既而解先生使人觇胡动静，因得胡先生庸如厕，回顺家人曾饲猪否。解先生笑曰：“一猪尚不肯舍，岂肯舍性命？”盖皆初无意于死也。惟是修竟行其志，哀哉！宜文贞为之著《传》。以表见于后也。然文贞实以解荐，而文字中绝不语。及归省过文江，仅以白金十两寿解夫人尔。
    太宗皇帝尝御便殿，偶宣二三给事中至榻前，询其姓名，其中一修伟者对曰：“臣姓黄名某，由进士出身，除给事中。”太宗曰：“问汝姓名，只对以姓名，何用缕陈？”某对曰：“臣幼读《鲁论》，对君不可不详。”太宗喜，遂升为山西布政使。捷给偶幸。亦命矣夫！
    成化甲午秋，刑部尚书王同节卒，补以右都御史项忠。未几，兵部尚书白圭死，商阁老荐忠以代，而召镇守大同右都御史董主升刑部。时兵部左侍郎李震已经九年考满，升支二品俸，垂涎代圭，不意项转而来，忿恚不平。然次子实聘项女，姻家也。一日，呼项曰：“亲家既得刑部也罢，何必又钻来此？”项曰：“亲家何不钻？”逾月，震疽发脑后，尚强力朝参。诸卿亚戏震曰：“脑后生疮因转项。”震对曰：“心中谋事不知亲”。众改曰：“胸中有病不知疼。”盖兵部右侍郎滕自明时以母丧，夺情理任，故云脑为胸，疼为滕，虽对未切，而事实相关，亦可哂也。大抵震素患瘿，每奏事，声哑甚不称旨，故久不得升，竟以是卒也。
    宋相李文正公鸪⒀裕其座主翰林学干、户部侍郎王仁裕年高退居时，每遇门生进谒，辄与夫人偶坐受拜，一如子孙礼。悬一诗板于客次，云：“二百一十四门生，春风初长羽毛成。掷金换得天边桂，凿壁偷将榜上名。何幸不才逢圣世，偶将疏网罩群英。衰翁渐老儿孙小，异日知谁略有情。”观此，则古之座主门生，重且厚矣。
    宋张忠定公咏镇成都，一日，见一卒抱小儿在廊下戏，小儿忽然怒扯其父。公集众语曰：“此方悖逆，乃自习俗，幼已如此，况其长成，岂不为乱？”遂杀这。前辈以为美谈。予不以为然，在律有不成人之宥，盖虽杀人不罪，而况戏扯其父，此小儿之常态，岂可逆探其为乱而遂杀之乎？诚不可以为法。若使公因此益兴学校之教，申之以教弟之义，潜默化其悖逆之气，焉知其不兴仁让之化乎？况止见此一小儿耳，彼未见者可尽杀之乎？诚非弭乱之方。
    曹武穆公玮镇天雄，一卒犯法，众谓狱具必杀之。公乃处以常法，众以为疑，公曰：“临边对敌，斩不用命者，所以令吾众。平时治内郡，安事此乎？”以是观之，则武穆见此小儿必不杀矣。然则忠定之见岂下於武穆？盖亦一时之误也。也忠定少时，见一仕者为仆持其不法事，欲妻其女。乃阳假此仆为驭，单骑出城，至林麓，斩之而还。此乃侠流之所为，非士夫之奇节。盖忠定处此，只宜为其女择所归，以他罪去此仆则善矣。若当日有人发其擅杀之罪，何辞以解？而前辈以为之奇节，亦误矣。
    宋吕正惠公端，当真宗初即位，垂帘引见群臣，端於殿下平立不拜，请卷帘升殿审视，然后降阶率群臣拜，呼：“万岁！”厥后，吕文靖公夷简，因大内灾后，仁宗御拱宸门楼，有司赞谒百官尽拜，公独立不动。上使人问意，对曰：“宫廷有变，愿一望天颜。”遂命举帘，俯槛见之，乃拜。此二事颇同。予当成化二十三年八月二十二日承顾命后，又明日，请见今上于文共奉慰，盖亦二公之意也。
    宋张子颜晚年，尝见目前光闪闪，中有白衣人如佛者，信之弥谨，不食肉饮酒，体因瘠而多病。时泰陵不豫，汪寿卿自蜀入京，诊御脉，圣体极康宁。子颜一日从寿卿求诊脉，寿卿一见大惊，授以大丸数十，小丸千余粒，谕以十日中服尽见报。既数日，渐觉白衣人变为黄，而光不见矣，乃思食肉饮酒。又明日，俱无所见，其体异前。乃诣寿卿谢，寿卿曰：“公脾初受病，为肺所克。心，脾之母，心气不固，则多疑，自有所见。吾之大丸实脾，小丸实心。肺为脾之子，既不能胜其母，则病自愈。”子颜大神之，且问所诊御脉如何？曰：“再得春气当绝，虽司命者，莫如之何。”时无符元年八月。三年正月，泰陵晏驾。寿卿后入华山，时年已八十余矣。
    吾泰和萧子韶，盖木匠之子。洪武初登第，高皇帝问其家世，对以一绝云：“严亲曾习鲁般机，常年制下青云梯。腰间带得纯钢斧，要斫蟾宫第一枝。”陈芳善由户部主事谪戍陕边，庆王问其出身，对以一律云：“令主从容问出身，草茅原是布衣臣。戊辰岁贡三千士，庚午秋闱第四人。列职地官阶六品，承恩天府仅三春。戎衣再际风云会。始信儒为席上珍。”后复起为知县，寻致仕。
    吾邑冠朝杨季任，洪武间由太学生擢佥浙宪。尝见数草角书生自社学散归，其中一生，手抛书包为戏。季任召至前，出对云：“童子六七人无如尔狡。”其生对曰：“太守二千石莫若公廉。”且请赏，季任曰：“有乃，卒言莫若公廉。”季任复诘之曰：“无赏又如何？”对曰：“莫若公贪。”季任加赏，大奇之。盖生名吕升，后官亦至江西佥宪，分按莅邑，首询杨佥宪之家，颇致照拂之意。
    王文端公，天顺初致政家居，年逾八十，子孙贤孝，田园绕郭。春夏间，诸子集诸佃仆数百人插秧，击鼓唱歌，公与陈夫人各乘肩舆，循观于阡陌。午憩庄所，诸子孙更迭称觞上寿，宴乐终日，形诸咏赋，乡邑以为美谈。一日，澄江洪涨，公倚门坐观，徐谕诸子孙曰：“初，东里先生不欲吾同事于内阁，调出理部事，我时不能无憾。然使我在内，则天顺初元坐首祸，必有辽阳之行，今日安得与当曹观水为乐邪？”以此益知出处自有定分，非人力所能为也。
    吾邑甘陆龙伯廷魁，中成化丙戌进士，授慈知县。莅任岁余，一日谒郡守，拜不能兴，扶出气绝，归葬。十二年，以营墓弗利，启迁。揭棺，俨然如生，肤发温莹，衣裳鲜韧，妻子以手拭开两目，瞳睛炯炯，因藏于家，时一启视。既四五载依然，乃复葬焉。予与廷魁同学，知其善运气。及此异虽未睹，然里姻杨光弼其妻弟，尝亲目者，谓予良然。
    成化甲辰，徐州一妇初孕时，肋骨下即生一瘤，渐长如核大，皮盖莹薄。弥月，儿从此产，异哉！有司具闻，月给膳米。予每过徐，询知子母无恙，欲一往视而未果。然奏报之旨，予亲见之，盖不诬也。
    吉水滩头一豪家造楼，占逾其孤侄嫠嫂地基仅一间，其孤嫠吞声忍气，惟旦夕焚香稽首吁天。弘治二年五月十八日夜，忽大雷电风雨，移其楼，空其地以归孤嫠。至晓，人视之不失尺寸，神矣！或此可为欺孤弱寡者之戒。
    宋有号本心文先生者，由上痒登甲第。一日，来省其叔庐陵宰文可，则文山年少以同姓往谒，本心试中《道狂狷论》，顷刻成篇。本心奇之，因问其谱，文山以潞公对。本心微笑曰：“石晋讳敬，姓敬者以敬字敬文分为二姓，潞公之谱，人莫之详。”文山持是说以归，质诸革斋。先生乃质之仙笔，仙云：“石室其先也。”革斋遂以“石室后人”刻为图书，昭其所自出。厥后，文山早掇廷魁，晚起勤王，忠勋义烈，照耀古今，石室云乎？潞公云乎？盖又开文氏之一初也，后之文氏有修谱者，宁不以庐陵之文为大宗乎！
    巽斋欧阳先生始登朝，缙绅士林意以六一先生庐陵人也，代出名公，必为望族。巽斋以欺从欺心为耻，力辞非六一之流，且曰：“人当自立，岂可冒他人哉！”此巽斋所以为贤，而崇韬之为可耻也。彼不羞盘瓠，不辱于菟者，又何知矣！
    杨诚斋先生所受诰敕，身后有为妄男子得之，籍以争杨氏之祖坟风水，当时官司莫能明断，公然移葬。此由子孙不能保守诰敕，修明谱牒，以故人得而冒夺之也。为人后者，可不勉哉！
    刑部广东司分辖锦衣卫，其官校率倚势肆横，本司官多优容之，否则，捃摭报复，故多惮难为。惟何廷秀任其司独曰：“法者，天下之公，有犯至司，辄从公坐罪不少货。”尝有百户逐其舅之子而夺其财产者，舅子死，其孙讼于官。掌卫事都使袁彬嘱廷秀右百户，廷秀悉夺财产归其孙。百户衔之，嗾刺事旗校百方捃摭，卒无所得，由是官校相戒不敢犯。
    士君子未尝不廉，但有廉于公而不廉于私，廉于少而不廉于多，皆勉焉者也。惟何廷秀则不然，初第进士，奉使淮西，巢令阎徽以尝师其先公，赠以白金、文绮，廷秀却之。徽曰：“吾以寿吾师，非赠君也。”曰：“子以寿吾父，因他人致之则可，因吾致之则不可。”卒不受。在闽时，曲市舶内臣死，镇守太监分其余财遗三司，廷秀独力辞之，不获，则受而输于公帑。及升长汴臬，都指挥佥事武成德廷秀尝荐阃职，赆以犀带、银器，数事，廷秀笑曰：“我知君，君何不知我？”成惭而退。乃致仕日，杨宣尉遣使致金、银为寿，并献文梓可为棺者，廷秀一无所纳。或言可受，廷秀曰：“戒之在得，正当今日。”此其所以为廉，盖性然也。
    成化末，士夫胪何廷秀代杜敬修为司寇，万循吉预荐廷秀为刑部尚书，恐妨敬修耳。及怀恩起自谪所，一日，诣内阁言：“新君即位，如何又以何乔新升去南京？”予徐对曰：“初以其年深，暂且升去，今此有阙，又可取。”刘体嵩唬骸安诺侥喜浚如何可取？”予曰：“取屠庸亦可。”讨曰：“在广未归。”予曰：“昨具题来，已复莅南台矣。”讨曰：“年亦浅。”讨欲进一私人而不果，遂其其位。予乃荐彭韶为右侍郎。明年春，冢宰王宗贯首举廷秀，士夫翕然称快。
    成化丙申秋，逆贼李子龙伏诛后，圣上自锐意欲知外事，顾近侍太监汪直年小便黠，乃命选锦衣官校善刺事者百余人，另置厂于灵济宫前，号“西厂”，以别东厂也。纵之出入，分命各校广刺督责，大政小事，方言俚谚，悉采以闻。
    时福建都指挥杨晔，以殴死人命，蒙差刑部、锦衣官勘提。晔逃匿京师其姊夫董中与霞摇６托锦衣百户韦英营解。适英正欲从汪刺事而无由，即潜报汪，谓晔东杨少师之曾孙，家资钜万，造恶百端，尝纳生人于棺，合置诸穴。今事露，乃挟黄白数千两来京，贿求内外，将欲招纳亡命，下海谋不轨。汪甚喜，昏夜驰至韦家酣饮，发官校掩捕晔等，就韦舍鞫之，发厂监禁。搜得一单，拟送各当道士宜，商阁老及三法司堂上与礼黄、陈二太监皆与焉。明旦，汪入奏出，追所挟黄、白，晔、媳赋⑿叹摺Ｈ缢谓琶者，锦衣极酷之刑，每上琶，遍身骨节俱离寸许，汗下如雨。几死复放，如是者三，妄供寄在其叔武选主事仕伟所。遽令数校径往兵部，ㄏ缚而来，拷掠如晔。又令当驾力士数十人围守仕伟等，方黎明，数校突入室，一妾以身捍门，妻仓皇揽衣起，及四五妾、婢并获至厂。汪略加讯责，仍命押回追搜，囊笈倾罄，绑、笞、敲、拶，昼夜苦楚，责追不已，哀号彻天，过者流涕，时成化丁酉二月十四日也。
    是日，司礼太监到内阁议他事，商因白铣⑽晔通，送金带一腰，即峻斥之，不容入门。且辂纵贪滥，岂忍受前辈先生家物乎？语得转达，有旨安慰。然同僚刘叔温又乘此挤排，商亦危矣。越三日，晔死于狱中。汪召御史相验，到迟，罚跪数刻乃释。而司礼诸太监亦畏汪诋毁，避嫌，莫敢龃龉，遂遣钱太监同英飚驰往闽。时勘提官已械晔父致仕指挥泰等北来，英途中辄具本递奏勘提官受贿回互，俱坐谪罢。及至晔家，尽没赀财、人口赴京，往还所过，鸱张虎噬，有司贿赆狼藉，送迎旁午。又搜得晔每岁贿结巡按御史及在京当道簿籍，扬言面奏，闻者心惊魄丧。及抵京，英以赃败，戍边，簿亦莫达，人痛快之。泰坐死于狱，人口悉发宁家，惟二女妇以逃归外家，续获解至，乃发浣衣局。
    初，汪太监出厂，士夫无与往还，惟都御史王越世昌日往候之，滋久相得。一日，司马项忠途遇汪，既过始觉，追回，下舆谢过，汪不为礼。寻以事遣校卒直上部堂，词色颇厉，项亦不之礼。王素垂涎代项，复毁短之，汪以是衔项，拾掇之，项危甚。乃约诸堂上疏汪过恶，尹冢宰夭淮印Ｏ钏炀卟荩词意剀切，令郎中张瑾、姚璧持诣诸堂上佥名，而送稿于尹，俾收以自别，尹即潜报汪。疏入，上怒，罢厂，命汪回理司设监事。汪泣奏：“此非外臣意，实黄赐、陈祖生二人所嗾。”且中黄以他危事，遂不容二人，见辞，出调南京。时御史戴缙以九年满，久不得升，陈言汪所行皆公，不宜革罢。汪即奉命仍旧刺事，缙亦骤进用。汪首发项过，廷鞫，项词颇真，俱有来历，竟从赃罢。商阁老见机求去，乃升少保，赐敕给驿而回。
    汪权势愈炽。锦衣带俸千户吴绶营求从汪书办，绶颇知书，汪任之，历升指挥，掌镇抚司事，言听计从。而一时诸大臣皆因越附汪，深自结纳，乘势嗾科道诋排异己，许各自陈。李都堂宾、董司寇方遂皆如请，余未充。不浃旬，薛尚书远，滕兵侍昭、程户侍万里、杨鸿胪宣、刘寺丞瀚复被劾退，廷绅侧目。而翁世资补薛缺，余子俊补项缺，御史冯喜顾仑┤保则以首为鹰犬之故，时成化丁酉五月日也。
    是冬，汪发南京太监覃里朋尝乘马快船夹贩私盐，殴杀巡检事，自往南京械系之。经过水陆，巡河御史、主事以下等官皆跪迎，稍不至，辄见辱。里朋至京，卒以党援，仅充净军。未逾年，复回南京内府写字。黄赐、陈祖生俱复太监，黄赐代覃褒奉敕守备。盖汪有同家内使李瑾，多不法，尝为褒所挞。至是，谮褒于汪，故夺其权。
    成化戊戌冬，革兴宁伯李震爵闲住。震初镇守湖广，累立边功，以平荆、襄进爵，与参将吴经有隙。经弟绶从汪太监刺事，将甘心于震。适南京后府经历卜马益窝一全真道人，学黄白术而为淫，其妻妾榜赴京首。绶即傅会震尝隐道人，私习谶纬，遣人籍逮之。余遇汪，震诉一介武夫，蒙恩儋爵，父子富贵已极，更欲何为？此仇家绶所为也。汪悟，然已轻信遽发，势不可已。至京，下锦衣狱鞫问，竟无左验，仅得不死，革爵闲住。逾年，卜马益考满，予署南京吏部侍郎，考不夺职，其子亦以强盗伏诛。天网恢恢，讵不信夫！
    成化己亥夏六月，巡抚南直隶副都御史牟俸坐罪充军。初，俸以佥都巡抚山东，适今镇守辽东副都御史钺为左布政，二人皆强悍刻苛，不相能。至是，太监汪直巡边至辽，钺以谄佞见喜，乘间言俸过恶。汪还，遣校尉缉得俸贪暴事迹，赃以万计。俸适以议事到京，遂连俸姻家侍读学士江朝宗俱下狱，拷讯追赃。俸备受惨酷，行赇指挥吴绶，讽被逮所属守令潜各代输，仅半，罢追。
    时刘步温张言，俸以金壶贿万循吉为援，欲同倾之，竟无左验，万得免。惟朝宗自家起复赴京，俸逆至九江，联舻并行，沿途有司以俸故，将迎供亿加厚。及驻上新河调摄足疾，日久，所属颇有交通。至是，朝宗尚恃刘平日稔厚，必与维持，殊不知有倾万意，竟调广东盐课提举，而俸充镇远卫军。时前任江西佥事陈麟，升副使在云南，亦坐罪，罢为民。人谓牟、陈二人皆尝同挤许聪于死，今聪之冤始得报云。
    成化己亥六月，谪兵部左侍郎马文升戍重庆卫。先是，文升奉命整饬辽东边务，时巡抚辽东副都御史陈钺行事乖方，多被文升节制更易。会太监汪直亦来巡边，钺惧见罪，乃戎装远迓除道，饰厨供张鲜备，贿托亻兼从，见汪叩头，狐趋狗媚，无所不至。惟文升与汪抗礼，奴视其左右，以是鼠辈多誉钺而诋文升，钺乘间短毁。汪还，奏文升妄起边衅，谓女直建州诸虏，皆以文升禁不与农器交易，故屡寇边。朝廷遣林聪司寇同汪往勘，汪稍加恭敬，聪深自结纳，勘报一如汪言，遂下文升于锦衣狱。文升言：“实禁铁器，非农器也。”竟坐谪戍，士论惜之。逾七年，汪败，文升乃宥还。寻起复用，累迁至太宰、少师。
    成化己亥秋，遣太监汪直监督军务，征建州卫。初，文庙以妇直种类归款，分置建州女直、毛怜、海西等卫，各授指挥等官，所以涣其群，俾不相统摄，以共戴中国，外御北虏，诚以夷攻夷之上策也。历岁朝贡，间有寇边，不为大患，惟严饬守备，来则逐之耳。
    成化初，守臣以建州寡弱，贪功赏，请兵征剿。至是，镇守副都御史陈钺又说汪太监，立功固宠，己亦幸进，虚张边警，妄请出师。汪主于内，遂命抚宁侯朱勇挂印，总兵钺提督军务，汪便宜生杀升赏。时建州头目六十余人来贡，遇汪于广宁，汪诬以窥伺，驰奏请拘囚之。既至，始就鸿胪演礼，入门伏起，三校擒一，格斗扰攘，困乃就绑，监禁在卫。虏中不意在军猝至，壮者逃匿，惟余老弱，或杀或掳，旋凯献俘。汪将入城，诸大臣皆远迓，上御文华殿以俟。论功升赏，汪加禄米三千馀石，勇进爵保国公，钺进右都御史，未上，改司徒。郎中王宗彝以督饷升太仆少卿，寻改佥都，镇辽，余进阶有差。未几，虏以复仇为词，屡侵边堡，抢去男妇，碓舂火蒸，支解以殉，屯堡屏迹，弗克耕种，辽地骚然，识得忧焉。
    苏州昔有一僧能诗，颇捷给诡谑。尝途遇郡守，守以凉伞为题命赋诗，僧立成一绝云：“众骨攒来一柄收，褐罗银顶覆诸侯。常时撑向马前去，真个有天无日头。”守闻之颇有愧色。此僧盖善于讽刺也。
    宋安鸿渐途遇诗僧赞宁从童行数人，嘲之曰：“郑都官不爱之徒时时作队。”赞宁应声答曰：“秦始皇未坑之辈往往成群。”盖都官郑谷有“爱僧不爱紫衣僧”之句，故云然。
    ●卷七
    成化己亥秋九月，六科十三道都给事中张海等劾户部尚书杨鼎、工部尚书王复、南京兵部尚书薛远、吏部会郎钱溥，谓四方水旱，皆四人妨政失职所致，家加黜罢。不允。
    鼎初与刘叔温极厚，后以干托事多不能尽从，遂见衔。至是，鼎知叔温等所主，与复求致仕，皆见留。鼎又求去，从之。赐敕给驿以归原籍，官司月给俸米三石，岁佥皂隶四人。
    时溥以进表诣京，闻于途。既至，陛见后出。吏部尹冢宰同仁询江南时事，溥答以南直隶大熟，请以归诸公，北直隶大水，皆溥与薛当之。同仁笑曰：“谚云‘女婿牙疼，却炙丈母脚跟’。”为之哄然。传闻禁中，以资笑具。溥不得已，亦乞致仕。先是，远被劾退，至是年春，以近侍与吴绶等协力起复，参赞南京守备机务。至是，闻劾，亦驰疏辞，有旨褒留。
    岁暮，当道者又欲求缺处知己，乃谋於汪，复嗾科道重劾复，远与邹宗伯当罢。朝廷迟回数日，不允。汪力赞去之，乃留劾牍于中，传旨赐归，惟邹恩典与鼎同。明年上元日，敕至南都，改户部尚书陈俊代远任。远时与俊等同饮于工部，得驿报，不觉失色，众亦愕然。
    成化十三年五月，王越加太子太保，进兵部尚书兼都察院左都御史，增正一品俸，仍掌院事。时越特为汪直所厚，吏部尚书尹刭芍钋浠蛴诣直，属越为介，私问越跪否？越曰：“焉有六卿跪人者耳？”越先入，厮剿胖。越跪白讫，叩头出。及氐热爰直，叵裙颍诸人皆跪，直大悦。既出，越尤兀卦唬骸拔嶙约人跪来，特效之耳。”
    按：我朝宦官气焰，至此极矣，一时士风澜倒，至此极矣。其初特起于一念患失之心胜耳，盖所谓昏夜乞哀以求之，而以骄人于白日，与斯人何以异？呜呼！君子宁为玉碎，毋为瓦全；宁为项襄毅之除名，为马端肃之谪戍，毋为王威宁、尹同仁之包羞忍耻，贪禄固位。夫以宫保之重，冢宰之尊，而甘奴颜婢膝于阉竖而不较，则亦何所不至，而余人尚何望焉？呜呼！项、马二公今日谪矣去矣，他日冰山见见，王、尹次第斥逐，独不谪乎去乎？而此膝一屈，不可复伸，百世之羞，不可复赎，孰若项、马二公之正气直节，磊磊堂堂，传列名臣，而馨风千载乎？呜呼！富贵犹浮云，盖棺乃论定，一时得丧之草草，何如汗青荣辱之无穷，士君子之处世，不可慎哉！
    成化己亥冬，升监察御史王亿为湖广副使。时亿见戴缙以颂汪得历升副都，不耻效尤，亦进言汪所行不惟可为今日法，且可为万世法。传闻四方，无贤愚贱贵，皆知唾骂之。不数月，吏部承汪风旨，故有是命。
    成化庚子五月内，云南丽江军民府巨津州白石云山，约长四百余丈，距金沙江计二里许。一日，忽然山裂中分，其一半走移于金沙江中，与两岸云山相倚，山上木石依然不动，江水壅塞，逆流氵蚊惶锩纾荡拆民居。州、府具申上司，镇守太监等官具闻诸朝。时云南屡有边报，此山之兆也。
    成化十六年六月十三日，兵部覆奏御史强珍劾奏前镇守辽东副都御史陈钺等失机隐匿等事。奉圣旨：“达贼入境，抢杀人畜，他每既不领兵遏截策应，却又隐匿不报，本当拿问，但今累有边报，正当用人，姑从轻发落：吴瓒崔胜住俸戴罪杀贼，韦朗住禄米半年，侯谦、陈钺住俸一年，其余着巡按御史各就彼提问，钦此。”
    又明日，六科十三道交章纠劾，尝谓：“领边方之重寄而纵寇殃民者，不仁之罪莫大；遇边患之重事而隐忍欺君者，不忠之咎难逃。切照辽东镇守太监韦朗、总兵官都督同知侯谦、旧巡抚右副都御史陈钺，俱以庸才叨蒙任使，并应敕制之隆，特受阃外之寄，正当隳肝胆，竭心力，以为一道之福星，以副九重之倚注可也，奈何心不存于体国，志惟在于邀功。曩者建州丑虏侵犯疆边，各官平时无防御之策，临敌无战胜之威，致劳王师远出塞外，旋得克捷，俘馘而归。然当胜捷之余，正宜戒严之际，却乃心骄志满，法弛备疏。官军无抚伏之严，墩台无烽炮之警，遂至丑虏窥伺纠众而来。一从ρ簦一从清河，长驱四百余里，曾无结草之虞；延缓十有余日，如蹈无人之境。杀虏男妇五百余名口，抢掠牛畜三百余匹只，房屋尽烧，家财罄空，此实边患之重情，所宜朝闻而夕奏也。各官意在急于升赏，遂将前情隐覆，直至升赏事毕，然后朦胧奏报，ρ袈采比诵螅公然隐匿；清河杀虏人畜，捏作夺回。忍心害理，谓生灵血肉不足恤；罔上欺君，谓祖宗法度不足畏。似此不仁不忠之事，言之痛心，闻者切齿，若不严加处置，则边臣皆将效尤，视失机为等闲，以隐匿为得策，边事废坏，必由於此。夫古之人臣，虽饮酒常事，犹不敢欺君，况边臣重事乎？虽未入仕，犹不忍欺君，况身为大臣乎？於此见韦朗等之罪真不容诛。及照副总兵都指挥吴瓒、右参将都指挥使崔胜，既不领兵策应，又将前情隐匿，其怯懦欺罔之罪又有甚焉。伏乞圣明，特发乾断，将韦郎、侯谦、陈钺及吴瓒、崔胜俱拿送法司，明正其罪，以为边臣误事欺罔之戒，庶几人心痛快，公允协。”本月十七日奉圣旨：“恁说的是，他每有误事，本当重罪，但已发落了，罢，衙门知道，钦此。”
    钺反怨掌院事王越纵珍，遇越辄诋，越辄避去，不敢与校。未几，汪太监公差还，钺山迎至五十里所，诉珍奉越风旨见劾，汪怒。至三十里所，越亦来迓，遂不容见。明日，请遣一心腹指挥往同王宗彝审勘。宗彝等党附，诬珍所奏数目不同，指挥遂传以密旨，械珍赴京。汪猝入内，酷刑逼招受越所使，不服。下锦衣狱，会多官廷鞫，谪戍辽东。余司马子俊并科道各官皆进本认罪。奉旨：“罚子俊等俸半年，该司并科道诸官俸各三月。”越亦认罪，有旨切责之。
    成化十九年春，御制《文华大训》成，命詹事彭华、左中允周经进讲，东守每起立拱听。内阁万安等以为劳，谓讲官宜跪，请坐听。华与经不从，竟得如礼。
    按：伏观起立拱听，此皇储尊崇御训，隆礼师傅，谦恭仁孝之盛节。万安□□□务为谄谀，而欲讲官跪，请坐听，知尊君而□□□□□矣。
    成化二十年七月，下陈钺锦衣卫狱。先是，钺镇辽东，同汪太监征剿建州虏寇，因而侵盗边库银两计数十万，私匿俘虏子女多人，父子各占一姝。既罢职家居，其寡嫂孤侄，苦其凌轹，潜赴京诉其事。东厂刺事太监即日以闻，遣锦衣官校驰往逮之。执其幼子，考掠具服。所侵库中玉蝴蝶诸异品，占所俘之姝，俱追解赴京，下锦衣镇抚司鞫问，人皆为之危。钺乃洋洋然对于官曰：“金银实有之，但当时分送某几千某若干，子女亦有之，但送某几人某几人，同时同事某收几人某收几人，而我所收皆众所弃遗者。”以故大臣曾有所受者，闻之皆胆颤心寒，相与极力营解，遂得无事，仍放为民。
    成化甲午秋八月二十六日戊申，予计江西乡试当以是日揭晓，第未审嘉言弟中否，因命卜者占之。初，内卦得离九三，白虎发。窃意五爻坐青龙，若再发，则是龙虎榜动，有中之兆。至是，爻果发。盖外卦得坤，明夷卦也。二爻发者，皆兄弟。《海底眼》云：“兄弟雷同难上榜。”卜者聂嚅不敢决。予曰：“予意已卜之。”盖予以兄问弟，弟发者，弟当动而来，况在龙虎爻，龙虎榜动也，一中何疑？予即批卦揭诸壁以俟。九月晦，小录至京，嘉言果有名矣。然则占书岂可泥哉！《书》曰：“朕志先定，昆命元龟。”但今之卜非古法，而以后天甲子为断例。然在人之志意，固自有定，兆而能审于推测者，亦几何哉！
    陈宪章早习举业，领乡荐，上春官，屡不偶，乃卒业成均。从众拨历记选而归，诸经魁乃相与作诗赠行，劝其不必出仕，而归隐终身。宪章喜得此名，益务诡异，高谈阔论。后以举者言，征到京，吏部欲如例试而后授官。乃托病，潜作十绝颂乡宦梁方太监，方言於上，授检讨。致仕，轩轩然自以为荣。杨维新谓其既托病不能谢恩辞朝，乃即日乘轿出城，辄张盖开道，不胜骄态，此岂知道义哉？后梁方以其所颂十绝刻梓示人，丘仲深遂采以载之《宪庙实录》中，亦可谓遗秽青史矣！张汝弼赠宪章一绝云：“平生浑未识丹砂，亦土时将向客夸。忽悟自家丹一寸，辰砂犹自隔天涯。”盖讥其不得进士，乃假道学以欺人，若使得一第，亦必进取不已也。
    按：陈白沙声名倾动一时，然其主静明心以经书为糟粕，与程、朱异，何以故当时推尊之者固多，而致訾议者亦不少。进士姜麟见白沙曰：“吾阅人多矣，如先生者，耳目口鼻，人也；所以视听言动，殆非人也。”至京，有问之者，曰：“活孟子，活孟子。”给事中贺钦闻白沙议论，悚服，即解官归执弟子礼，且疏荐白沙宜任内阁，参大政。既归，肖白沙小像悬于家，有大事必启焉。至一时名士如陈公茂烈、邹公智、李公承箕辈皆北面焉。其能鼓动一世如此，诚豪杰之才矣。议之者则若章枫山懋、若何椒乔新、若周翠渠瑛、胡敬斋居仁、若张古城吉、若罗整庵钦顺、若陈益庵骥，皆有名言，訾其为禅。今观《謇斋琐缀录》云，谓其以得官为荣，ウ知道义，遗秽青史，且述张汝弼之赠诗，盖讥其假道学以欺人，其诋訾为已甚。大抵诬实相半，未可尽信，尚论君子详焉。
    成化丙申，予佐礼部，林一鹗佐刑部。一日，谢恩赐宴于午门外，一鹗伏而不能起，予掖起之，一鹗遂以病告。予同俞振恭往问安，一鹗喘息叹曰：“病将三月，当住俸矣。”振恭曰：“盍告归，宜水土，便医治，固可愈也。”一鹗默不应。明日，报卒。予因叹曰：“一鹗不患病不起，且虑俸当住，盖以廉贪之故，可惜也。”
    孔子曰：“行夏之时。”盖夏以寅为人正，得天道之中，故以寅为岁首，属春之孟，春、夏、秋、冬四季之序定矣。或谓今夜之子时，即为明日之初，何不以今年之子月即为明春之首乎？曰冬不可先於春，是固然矣。予尝稽之古人，参之历数，盖一主为太阳之度次也。太阳每日随天运转，周于地之十二方而为十二时。地道右旋，是以太阳次子方为子时，次午方为午时，顺行十二方而为十二时，此所以今夜之子时即为明日之初，宜也。太阳每岁历躔天轮之十二星而为十二月。天道左旋，是以太子次子躔虚宿之度而立春，为正月，逆行次亥为二月，次戌为三月，次巳为四月，此所以今年之子月不可以为岁之首也。正月建寅，太阳次虚，太阴次危，日月皆在天轮之子位，此天道一阳更新，皆属于孟春之月，其有以哉！
    地理之学非一家，各主一说。而立向放水，有以坐山，有以来龙，有以本向，而皆不出於五行之生旺衰绝。为吉凶，其乾、坤、艮、巽为御阶，子、午、卯、酉为四恶，辰、戌、丑、未尤为不吉。时师固知之，而不知蠡经置于何处。为阳宅，或置于厅中，或置于前楹。然厅堂天井广狭不同，蠡经所指字向远近殊差，地理书亦无定说。予尝以天井之中为置蠡经之所，大门则置蠡经于门限之中，阴宅则置蠡经于本圹之中，不置于墓门，似为有理。时师多是予言而用之，吉凶良有验矣。至于宗庙一家，颠倒五行，往往人指为灭蛮经。然用以立向消水，吉凶比于诸家多验，而时师莫能究其立法之因。
    予尝考之诸书，多滞而不通，乃类推而折衷之。夫甲寅巽，本属木，辰戌本属土，申辛本属金，而皆以属水，何也？盖甲寅、甲申、壬戌、壬辰、癸巳、乙酉纳音皆水，巽属辰，辛属酉，故与坎通，谓之水也。艮本土，巳本火，而以属木，何也？盖艮属丑，癸丑、己巳纳音属木，故与震通，谓之木了。丁本火，亥本水，而以属金，何也？盖戌亥属乾，庚戌、辛亥纳音属金，丁纳甲于兑，故与兑、乾通，谓之金也。壬本水，乙本木，而以属火，何也？盖丙禄在巳，乙巳、乙亥纳音属火，壬属亥，故与离通，谓之火也。此皆本于纳音甲以起例，故用之吉凶，比诸家多有验，固不可以为灭亦经而不之用也。予粗见如此，然究其极，亦有不通，姑录出以与精于地理者订焉。
    宋夏郑公竦在朝，数被御史纠劾，疑承时宰风旨，作《青雀诗》云：“青雀孤飞毛羽单，卑栖岂敢碍叙健Ｃ髦樽杂星Ы鸺郏莫为时人作弹丸。”
    成化二十三年七月，进封十妃，用十册。予撰四道，万、刘各撰三道。讨曰：“尹先生不许过长，只照旧样。”予曰：“意尽词止，何敢过水。”明日，万、刘各出草册同看，万自觉寂寥，愤然谓刘曰：“你昨言不许过长，今乃许长。”予从容出稿言：“刘先生之册比旧本不长，直亦如此，只是先生过听刘先生之言，遂尔太短，请增数语便好。”既而缮正进呈，刘又曰：“勿依官次，只混杂写进。”乃取予四册置二五中，而以彼之册置后，盖恐宪庙觉后册出直手也。
    今上追尊皇妣纪太后，予撰哀册。上燕闲时，辄喜诵念。而中有“睹汉家尧母之门，增宋室真皇之恸”二语，则尤恒诵不置。左右奏曰：“此尹某所作。”曰：“朕固知也。”
    内阁题本用小揭帖，楷书，斜摺内封，外则可漏，封以文渊阁印。印方，银铸，玉箸篆，大如御史印。其本佥官衔，则批出科中抄行，其不佥衔，止称臣某臣某，则批阁下奉行。
    宪庙自尹同仁父子败露，睿照近侍之蔽，凡有进称臣下之善者，辄诉之曰：“当尝说尹睾茫今何如？”以是无一人敢言。司礼诸太监尤深自退避，不复可否。凡诸司奏题本，悉送内阁定拟。时直初被擢任，感激图报，而素性又疏愚戆亢，不知顾忌，遇事辄尽言无隐。无、刘二公尝私戒约：“无尽言，恐忤旨，事不复来。”予曰：“不来不问，政或愆缪，我辈无责。若来问，而不以正对，则是欺罔，有愧于古人，有孤于委任矣。”盖宪庙圣意常以人臣具本进谏，是欲沽己之名彰君之过。直遇事辄言，不用本，未有不允。或始违而终从，或顿悟而乐听，一年之中，政令允当。呜呼！自古君臣相遇为难，相得尤难。夫以宪宗皇帝龙姿日表，仁孝诚敬，锐意图治，使得辅相大臣皆开心布诚，弼违守正，治道可兴，太平可望。奈何徇私忘公者多，竟莫遂其大有为之志。及至晚年，益励精明，简在意隆，溘焉上宾，君臣相遇相得其难如此，天意果何如耶？深可慨也。
    成化丙午十月，予进太子少保、尚书兼学士，万循吉与刘吉进少师、少傅。万令中书为写祝文告家庙。予偶见其稿，止列曾祖、祖父，而不及高祖。予怪，问之，则曰：“先世迁徙不常，遂忘高祖之名，故每祭不及。”予曰：“先儒酌情制礼，止祭四代，予尚以为简，不足以尽孝子慈孙之情，而先生乃不及高祖，其名虽忘，而神气相感，固未尝忘。盍追尊一道号，及今日祭以告知，传示子孙，不亦宜乎！”循吉喜曰：“承教，信乎！先生出自文献之邦，善于礼也。予思不逮矣。”予窃忖此公，自一纪之年发解来京，四十六载不展省，溺于富贵功名，略不念及于松楸，可谓孝乎？宜其忘高祖而不祭也。
    旧制，每早朝，阁老与司礼监太监对於宝座东。太宗晚年健忘。宝坐后常有一二宫嫔从立纪旨。时金文靖公嫌不自安，辞立丹陛下仗马之南。景泰间，陈芳洲请复立陛上，托言每遇雨雷不便，朝廷难之，事遂寝。天顺中，一日仗马蹄啮，惊逼诸阁老。英庙乃拿诸阁老稍南立于诸给事之前，大汉将军之后。给事亦移南立，英庙见之，命毋南移，惟仍旧班。成化间，阁老复立北上，诸给事又随而北，若前后班，然不复分上下班矣。
    初，阁老以品序前后立。成化初，刘主静以四品入阁，独立于陈、彭二先生后，似与诸给事同班。上因命立陈、彭之下，万循吉继之而立，遂为一班。予入阁，身稍长于刘吉，万尤长，夹吉于中。吉不喜，每语予稍离远。未几，宪庙宁谕内阁，升直宫保，庶好与先生每立站。盖特恩也。
    太学每岁春秋释奠，主祭官例遣阁老及翰林学士，若祭酒初任，则一遣之。景泰以来，间遣胡宗伯、王冢宰二公，近时止遣阁老矣。其分献十哲，则太学典簿厅先期如例移手本，请翰林讲读等官二员，至期同主祭偕往。省牲毕。燕坐于致斋所。及会食彝伦堂后，则主祭官中坐，祭酒西南隅坐，翰林分献官两员，分东西坐於监礼官两御史之上。景泰间，编修刘召和、王惟臣分献，御史沈义、原杰监礼。会坐时，方让未定，主祭官萧尚约先生目以惟臣，惟臣遽过东，坐召和下，沈、原二人遽联坐于西。是后监礼者袭为故常，不少让矣。
    天顺二年春，黎太仆以修撰，直以编修，当往分献，诸同官相谓曰：“尹先生素负刚颜之气，试观此行，克复旧规否？”直至，会坐时，适二绣衣皆同年齿长者，直不得已，先据上，复故揖让之，二绣衣勉强就席，分坐直右。自是往者亦如旧仪，同官皆喜曰：“非尹先生，畴能及此？”成化丁未秋，予主献。丘祭酒谓前岁尹同仁来主献，大雨，水平地尺深。今尹先生来，大晴，天意固有在，岂同仁不当此任而戒以雨耶？
    国朝亲王受封未之国者，当出阁读书。自永乐以来，必择翰林官二员，轮日讲读，迨之国日，遂改升长史以从，故预者多不悦。宣德中，周文襄公忱，自刑部主事升越府长史，郁郁不乐。未几，越国绝，遂升侍郎，巡抚南畿。正统中，推成阝府讲读官，东里公欲举侍郎仪铭，恐铭见憾，乃以故人侍讲杨翥同举。后成阝王嗣位，铭等皆从龙起，官至宫保、尚书。人之升沉，固自有定，岂人所能为哉？
    天顺初，德、秀等王当出阁，英庙谕李文达公慎选讲读官。文达以亲王四位，用官八员，翰林几去半矣。乃覆对翰林官少，请于新进士内选人物俊伟，语音正当，学问优长者，授以检讨之职，分任讲读。时得雷霖、刘诚等充选，遂为定例。此文达变通有方，处置得宜，后来官翰林者，固宜知所自也。
    弘治初，进士十人被选为亲王讲读官，相率诣吏部，请照例九年考满别升。时冢宰耿好问斥之曰：“你每都要做大官？”众对曰：“大官亦是进士做。”好问詈曰：“小畜生薄。”众亦以老畜生复之，哗然相讦。好问怒，参奏为首者革职，余皆降调外任。好问誉望损。未几，损馆。盖亦暴怒自取耳，视文达之变通，其有愧矣哉！厥后降调者以次取用。
    成化中，太监张敏死，其侄太常寺丞苗倾敏家赀进奉，托左右求升侍郎。上问：“苗何出身？”曰：“由承差。”乃谕之曰：“侍郎六部执政官，岂可与承差出身之人？其授南京三品官。”左右以官制进，乃与南京通政使。盖上不知通政亦执政官，但南京闲秩耳，当时有以正对，亦必别授矣。
    仁庙在东宫时，尝观二内侍象弈，因命曾子先生应制，诗云：“两君对敌立双营，坐运神机决死生。千里封疆驰铁马，一川波浪动金兵。虞姬歌舞悲垓下，汉将旌旗逼楚城。兴尽计穷征战罢，松阴花影满残枰。”仁庙和云：“二国争强各用兵，摆成队伍定输赢。马行曲路当先道，将守深宫戒远征。乘险出车收败卒，隔河飞炮下重城。等闲识得军情事，一著功成见太平。”词意宏伟，尤胜前诗，君臣之器量见矣。
    景泰甲戌，廷试第一甲孙贤面黑，徐溥面白，徐辖面黄。时谓铁状元，银榜眼，金探花。
    今制，东宫官名多袭古，如庶子、洗马是也。景泰间，刘主静升洗马，兵部侍郎王伟戏曰：“先生一日洗几马？”主静应声答曰：“大司马洗得干净，少司马尚洗不干净。”众闻之噱然。后主静与李克同升庶子，刘宣化戏谓主静曰：“众人皆是假庶子，先生真庶子。”盖主静庶出，闻之默然无以答。
    予尝致书司寇何公，询及名臣言行。公复书以张冢宰及许观死事见示，但谓许为尚宝卿，与予所考《池州府志》称侍中不合。而黎扩之书，以许之妻女亦投秦淮清，同一汨罗之水耳，盖不足辨。至谓尚宝卿，岂许尝历官尚宝而人呼之熟耶？许中洪武二十四年殿魁，至是十年，岂止官尚宝？而侍中正其时增次尚书之员，当以侍中为是。惜柯之《传》不载于《志》，岂柯欲为之《传》而未果？抑已为之而柯之子终以忌讳匿而不出邪？但扩书中谓其友柯暹，非是，盖柯与许不同时，误矣。
    ●卷八
    今上初嗣位，县丞徐顼上疏，请理皇妣薨逝之由，以复不共戴天之仇。疏下内阁拟旨。万、刘皆不欲行，只言请上自处。内臣将本去，予谓非不准行，只请上示宽严轻重之意，庶好拟旨批示。逾三日，询知本在御前。予语二公曰：“此本不出，徐必再言，或有他人言，必来问所以不行，将何以对？今须请出拟行。”于是内臣持本来拟，予拟：“法司看了来说。”刘曰：“法司便要拿人，且着礼部。”予曰：“礼部吉凶礼文烦扰不暇。”万即依刘拟礼部。覆本，请拘万家亲戚内眷曾经出入宫闱者究问。万家实与佑之通好，惧甚，私谓予曰：“我与万家多不往来。”予安慰之曰：“此事只宜宽处，若兴大狱，株连蔓引，岂先帝之意哉！”刘喜曰：“盛德之言也。”少顷，覃太监等将礼部覆本来议拟旨，万曰：“如何？”刘曰：“先帝存日。”覃摇首不然。久之目予曰：“尹先生如何说？”予徐应之曰：“宫闱往事，朕承皇太后洎母后宣谕明白，恁每说的都是外面浮议，难凭访究，姑从轻处云云。”覃曰：“好好！”指予曰：“还是你能。”予即他顾，佯不闻。刘则面发赤而忌心愈切。
    成化间，四方白丁、钱虏、商贩、技艺、革职之流以及士夫之子弟，率夤缘近侍内臣，进献珍玩，辄得赐太常少卿、通政寺丞、郎，署中书、司务、序班等职，不由内阁、吏部，谓之“传奉官”。至于三阁老之子若孙，甫髫龀，已授中书，冠带牙牌，支俸给隶，但不署事。
    朝参而出於梁方之门者尤多。一日内宴，钟鼓司承应扮一老人部粮，责解刻米湿，解户答曰：“非我之罪，此船缝之病。”老人曰：“便须塞了船缝，免得耗湿朝廷粮米。”答曰：“若要塞船缝，须是无粮方好。”天颜为之少霁。晚年悔悟。及予入阁，因事讽谏，遂皆革罢。
    成化间，太监汪直用事，朝绅谄附，无所不至。其巡边地，所在都御史皆铠甲戎装，将迎至二三百里，望尘跪伏，俟马过乃兴。及驻馆，则易小帽衤曳衤散，趋走唯诺，叩首半跪，一如仆隶，揖拜之礼，一切不行。以是皆见喜，遂得进升工部、兵部、户部侍郎。时有谚云：“都宪叩头如捣蒜，侍郎扯腿似烧葱。”奔竞之甚，良可笑也。
    按：成周之制，以冢宰统阍寺，西汉之制，以丞相监宫中。宋人循周、汉之遗，亦以宦官制属于宰相、枢密，是三代而下，置制宦官之法，莫良于宋，故终宋之世，阉官鲜专政乱国之祸。今我国家百馀年，中官往往擅权。至成化间，而汪直专操国政，举朝言官竟未有以周、宋之制迪宸听者。乃竞为谄附，无所不至，戎装远迎，望尘下拜，而甘奴颜婢膝，一至此极也。鸣呼！都宪何官？六卿何职？以此等卑污无耻之辈居之，辱国甚矣。宜乎为当时之所窃笑，而“捣蒜、烧葱”之谚所由来也与！昔人谓：“毋污青史，为子孙累。”士大夫当念斯言。
    解学士先生尝吊友人丧妻，入门曰：“恭喜。”继曰：“四德俱无，七出咸备，呜呼哀哉，大吉大利。”闻者绝倒，盖其妻悍也。予尝观之崔冢宰之妻李尤悍，崔栗栗畏顺。至怒，辄跪起拜谢，以冀免。盖恐传笑于外，而益养成其恶。崔后至冢宰，李病将死，犹听候省视，不敢违。及卒后，妾得专房，遂生二子，不至绝祀，岂非大吉大利之可哂耶？
    南京诸大臣，旧以车驾在北京，皆照品秩用凉凉伞。成化间，守备太监谭褒以己无凉伞之制，遂谓两京一体，北京大臣不用伞，而南都宜擅用？诸公唯唯。独礼部侍郎章大经与之辨论，至取《大明礼制》送去请览，褒有愠色。明日，遂进本禁止。诸公谓章激成之，乃于暑月，各制长柄大扇遮日。予改吏侍，至日，见满街翩翻摇动，甚不雅观。予谓此非制度，且有扇摇扇动扇惑，不详之兆，不宜用。命工制绿油绢伞，而加一短檐。用之馀用，诸公皆效之，以伞易扇。
    世谓鬻爵由汉晁错之作俑。盖错建言令天下入粟得以拜爵，六百石至四千石为五大夫，万二千石为大庶长，不过予之虚爵以免罪耳，固非予之以官，任之以事也。若文帝时，张释之以赀为郎，武帝令吏入粟补官，即至六百石，此则任之以官职矣。厥后，灵帝鸿都榜卖公卿及州郡官，如张颖、张温、崔烈、虽有功勤名誉，亦以货赂得之，则又非晁划鬻爵之初意矣。然作俑之罪，错安能免哉！
    史称汉相丙、魏有声。丙无间然矣，而魏相初奏封事，白去副封，皆借径于许件。於是，许后被霍氏之度得闻于上，即诏给事中。给事中，近习之官，非士夫所任，相不耻为之。疏广谏沮平恩监护太子家，而相谓：“非臣所及。”乃不自言。王吉言许、史贵宠，谢病归，而相不能留，盖德许氏汲引之恩耳。至若唐相以裴晋公度比郭汾阳，谓身系天下安危，固也。然自东都复起为相，一二日间三易主上，皆不预闻，而卒不能讨贼，何系于安危哉？夫由后戚取相位而起汉家后戚之祸，魏不能无罪。俯首于群阉之间而不能讨弑君之贼，裴不能无罪。然一则与丙吉同称，一则与汾阳比美，吏皆不甚少之，岂非君子成人之美哉？善善长也。
    予观《问刑条例》，盖弘治中尚书白昂等所定拟。朝廷初亦慎重，诏谕详审，至于再三。然诸大臣刑名欠精，不无窒碍。如杀一牛罪至罚十，行之数月，边将奏称军需缺乏。盖牛禁过重，人莫敢杀，皮骨筋角无处可买。朝廷悔而难改，乃喻东厂民校莫加刺访。又立后一条，许寡妇立其所爱之人。不思世之嫠妇贞节者少，若许立所爱之人，则所爱莫爱于奸夫，以例立之，谁复能禁？此诲淫长奸之大不可也。以此盖见祖宗之法不可少更，更则弊。若又以法久而驰，骤加严促，号为振弛惩玩，然淫刑酷罚，头会箕敛，中外臣工因而科派侵欺入己，上下交征，民穷财尽，起而为盗，以致祸乱，流毒天下，此青苗之法所以卒亡宋也。变乱旧制之律，其意深矣哉！
    弘治乙卯，吏部缺尚书，众推兵部尚书马文升、都御史屠氵庸及一二侍郎堪补。文升自以部次年劳当得之，不意竟归於氵庸。文升意不平，赋一近体云：“朝退凭栏一黯然，独将心事诉苍天。清朝有意推公道，白发无心着锦鞭。天上浮云偏ㄙ霭，地中阴气已凝坚。”云云。氵庸既得吏部，当班于文华之上，固辞，居下。及当廷试读卷，又恐居文升之前，即先移病，以侍郎吴原博代。时谓正统中王柳庵以礼部侍郎升冢宰，即立胡宗伯之上，未闻让旧长官。今氵庸自度不可居上，只合辞职，不当让班，何违制紊序若是哉！
    弘治中，太监李广以左道见宠任，权倾中外，大臣多贿求之。戊午岁，建毓秀亭于万岁山上。既成后，适一小公主患痘疮，众医莫效，广饮以符水，遂殇。宫中方归咎于广。未几，清宁宫灾。有谓亭之建，年月不利，犯坐杀，向太岁，故有此灾。太皇太后怒云：“今日李广，明日李广，兴工动土，致此灾祸，累朝所积，一旦灰烬。”广惧，饮鸩死。讣闻，上意其所藏必有奇方秘书，即命内侍搜索。奉命者遂封其外宅，搜得一帙纳贿簿籍首进之。簿中所载某送黄米几百石，某送白米几千石，通计数百万石。上因询左右曰：“广所食几何？乃受许多米。”对曰：“黄米即金，白米即银。”因悟广赃滥如此，遂籍没之。科道请出簿籍，按名究问。凡与名者惶惧危甚，各自星夜赴戚畹求救，不期而会者凡十三人。月下见篙影童童，而一人独乘女篙。事虽得寝不究，而纳贿者之名一一盛传于朝野，腆颜惟甚，久而亦安然无复羞愧矣。赖上英明，终渐去之。
    予先世遗像，皆历年久，楮缯墨色，漫漶灭裂，不可把无。乃命绘史王琚因旧摹新，共为一轴，而各赞四言六句于其中，庶岁时忌日，悬揭简便，久而不至於散失故也。昔者，先儒君子有云：“影像一发不似，则为他人矣。”意若可无可有。此必为当时子孙曾识祖父母者言，而非为后世子孙言也。盖后世子孙，未尝亲睹平生之丰仪，安知其似与否？若贤子孙於一睹之顷，岂无亻爱然？若有见乎其位，而惑感慕奋励，思所以修身饬行，冀无忝于所生者哉！是又不可泥先儒之一言，而遂视之如故纸也。
    唐世祖尝塑老君像居祖庙之中，此甚无谓。彼老君至人，以天地万物为刍狗，岂以唐为轻重载？况唐有天下，以万乘之尊莫之与京，何必借重于老君？其事可鄙，而当世莫有非议之者，何怪乎！今之崛起微贱，不冒袭于富贵之族哉？惟我太祖高皇帝。始与诸儒臣议修《玉牒》，欲祖朱文公。一日，见徽州有姓朱者为典史，问其果文公后乎？其人对曰：“非也。”於是宸衷顿悟，彼一典史，尚不祖朱子，而我国家又可祖乎？竟却众议。此高皇帝之识量神圣，远轶前古，岂唐主所可企哉！
    吉水刘充化虽瞽而能吟。尝赋吉郡十阁老、九尚书、十状元诗，皆皇明之盛际。但不依次序，或名或字号，盖取协韵故耳。尝过予，口占，因录之。
    皇明内阁秉衡钧，吉郡堂堂已十人，东里后来名尹直，南皋先进是陈循。定之安简胡光大，纯道彭华解缙绅。千载贞元嘉会合，天教诸老佐昌辰。
    右十阁老。
    开国分曹设六卿，吏工户礼及兵刑。周忱王直连王概，萧亘萧祯并广衡。更有二刘联八座，历迁三部是惟祯。满朝金紫皆时杰，尽是卢陵九邑人。
    右九尚书。
    天开文运盛庐陵，累点鳌头已十人。胡广时中兼子，彭时刘俨与罗伦。后来彭教同曾彦，前有陈循并鹤龄。何事三元争些子，斯文胪在明春。
    右十状元。
    坐客偶谈近士十人好食犬肉，主人知其意，命赋一犬诗，以盐字为韵。士人立就，口占云：“几年辛苦伴齑盐，长夜巡行护短檐。恋恋见人浑识旧，依依向主肯趋炎。卧从芳草苔痕破，立傍梅花雪片粘。曾向山中擒狡兔，拔毫制笔与君拈。”主人喜，遂杀犬食之。
    吾邑曾迥，当大比之秋，梦抱一小儿，忽见此儿右边又生一耳。少顷，见此儿无两手，以为不详。语其兄进，进曰：“又添一耳，耳边添又，是取字。小儿无两手，是了字。考官必取了，尔中之兆也。”已而，果然。进之聪明，于是益信。
    僧会郭师孔，少尝与芳洲同砚席。及芳洲自翰林归，以馓鸡为贺礼，而误书馓为线。芳洲改示之，僧会谢以一绝云：“泉丝不与馓金同，错认馓鸡用线缝。不是献芹将鄙意，肯教一字化愚蒙。”
    古今三凤，唐薛元敬与从弟收、族兄德音齐名，世号三凤。今吾邑徐川与弟贡、威先后中举，时号“徐氏三凤”。罗钦顺与弟钦德、钦忠先后二科登进士，时号“罗氏三凤”。然徐、罗皆同胞兄弟，视薛之族从，不啻过之。而徐氏惟贡登第，罗则钦顺探花，钦德、钦忠皆二甲进士，而又在具庆下，则尤古今所未有也。
    永乐甲辰，吾邑大塔颓，是年文贞公入阁。成化乙巳，小塔颓，则予入阁。夫塔本一邑之镇，颓，固非吉兆。然谚云：“欢喜塔倒。”且邑是牌形二塔，盖牌之椿弋，塔颓，则牌行，故有入阁之验。虽然，物之成毁有数，士之出处有时，岂必相关涉？姑志之，以俟后之智者订焉。
    成化丁酉，予乡云亭江一巨鱼见。明年，曾彦掇廷魁。丙午岁，复一巨鱼见。是秋，乡间无有荐者，惟予入阁。壬子岁，复有巨鱼见。是秋，罗钦顺发解，明年及第。鱼之巨，约四五十斤，游泳时，恩嗑愠鏊面，而多止于予里城潭。
    正统中有一侍郎与一都御史同钦，适有犬绕桌行，左右叱之。侍郎云：“休叱，他在这里巡按。”都御史答云：“你看他是狗也是？”近时，都宪侣钟与通政强珍在南都同饮。强自执壶劝侣酒曰：“要你饮四钟。”侣答曰：“你莫强斟。”盖前二公以职事相戏，此二公以名相戏，互嘲捷发，亦可奇矣。
    成化间，司徒陕西杨鼎一日与司寇福建林聪会。坐间，林戏杨曰：“胡儿七岁能骑马。”盖杨有胡子，故云。须臾，杨答曰：“癞子三年似人。”此又以其形貌而戏谑也。
    里厚谷易裕颖与子居潜及妇相继逝，遗妻郑氏寡独，无所归所。有寸田尺宅，皆为侄居松所盗卖，郑氏至老以冻馁死。弘治癸丑夏四月二十四日晚，居松之妻萧氏为鬼迷，诱入岭后墉中，家人遍索不能得。次早，见萧氏两手坚扯塘涯树根以自固，得不溺，遂扶翼以归。少顷，乃苏，道二鬼自言：“我即居潜夫妇也，为尔夫妇荡我业，致我母死于冻馁，今必置汝於死。”相持至天明，始去。嗟夫！人死则魂升魄降，无形无声，无所知矣。孰意居潜之阴灵不泯如此哉！故具录之，不惟著鬼神之迹，抑亦为不肖子弟荡覆先业，不顾诸母子养者戒。
    予休致家居，时节喜庆，或接宾客访亲友，则具冠带盛服为礼。其馀燕居，则冠小帽或东坡学士巾，而多服衤曳衤散。或有请服深衣幅巾者，予应之曰：“或叨侍宪宗皇帝，观解于后苑，伏睹所御青花纟主丝窄檐大帽，大红织金龙纱衤曳衤散，宝装钅句绦。又侍孝宗皇帝讲读于青宫，早则翼善冠，衮绣圆领，食后则服衤曳衤散、玉钩绦。而予家赐衣内，亦有衤曳衤散一件，此时王之制，所宜遵也。宋司马温公好服深衣幅巾。一日，问邵康节先生曰：“何不服此？”康节对曰：“某为今世之人，当服今人之衣。”温公叹服。杜祁公因门人请服此服，则答曰：“某一生叨服仕者之服，岂敢复窃高士之名？”门人为之敬羡。予今服衤曳衤散，不惟遵时王之制，亦且得康节、祁公之意，非简亵也。
    予观黄山谷先生贬死宜州，未尝不嗟悼感叹，以谓当时小人深文巧诋，君子之不幸甚矣。然反思之，盖亦山谷好戏侮，傲忽人之所致。何也？山谷尝与赵挺之同修书，每日庖丁请食品，挺之辄曰：“来日吃蒸饼。”山谷窃笑之。明日会食，拟合四字凑成一字为令。挺之首云：“禾女委鬼，魏。”次当山谷，应声曰：“来力敕正，整。”与来日吃蒸饼同声，众闻之哄堂大笑，挺之赧然。阙后，挺之当国，山谷以贬过荆州，为太守写承天寺碑刻。适二漕使至，太守具膳，请二使往观写碑。山谷低头书丹，不一顾二使。写毕，二使请愿附名于碑尾，山谷不答，翩然而起。二使惭甚，遂摹碑刻还。呈挺之，中以幸灾谤国，贬死宜州。观此二事，山谷不自觉，而不知在人实难忍，岂非以戏侮傲忽之所致哉？是知士君子当以戏傲为戒。
    成化乙未孟秋，时享礼竣，大雨，雷击神武卫厅，柱门窗有迹，殊未折损。少詹徐时用因言去岁春夏家居时，其邑宜兴西溪中有三人驾一舟，遭雷击，其一捆缚于船仓，其一头入瓮中，其一横阁于篙杪，篙则特竖船头上。旁舟人见之，皆不敢近。船自流六、七里许，缚者解，瓮中者出，篙杪者堕，始皆苏。缚者云其初仿佛闻击者言：“汝改过否？”谕德谢大韶又言天顺戊寅四月中，其邻邑建昌熊家被雷，中堂屋瓦皆如万马踏碎，全揭。大门四楹置于厨屋上，盘屈一秤置斗中，又一秤钩于梁上，尾垂击斗。时大韶亲造其家，及见大门尚竖立厨屋上，惟斗秤则以醮谢后解去。熊氏至今不替二事，皆异。然二公之言可信，盖舟人市利不中足道，而熊氏之秤斗，亦必损人利己，故阴谴，宜矣。
    予内兄桃源萧廷素持其曾祖石泉公洪武间所授硬黄摹印符命一道，并缴符誊黄诰命一道示予，属志一言。予谨用誊录符诰二词于上，而志其下以归之。其符命顶中有一符字，盖以丹。符，出验四方之宝，兹特录出符诰如左：
    奉天承运皇帝制曰：“朕闻昔君天下者，设官分职，以成治功。虽秩有大小，自下而上，自上而下，无乃赏罚焉。专符为信，情意交孚，所以诚之至也。朕仿古制，绶尔以官，给尔以符，惟尽乃心，恪勤乃事，给由来觐，朕将合焉，以考尔绩，其敬之哉！
    宇字一千二百五十号，萧安石授广东盐课提举司广州盐仓大使。洪武十八年九月二十四日。
    皇帝制曰：“朕自即位以来，法古命官，列布华夷，岂其擢用之时并效忠贞？任用既久，俱系奸贪。朕乃明以宪章，而刑责有不可恕，以至内外官僚守职惟艰，善能终始者寡，身家诛戮者多。今尔萧安石於洪武十八年九月二十四日给尔以符，改任广东盐课提举司广州盐仓大使，以至身没于官。有司缴符到，合尔能立身以廉，恪惮乃事。於乎！朕揣其职虽微而能始终保全，亦何幸焉！今特转符给尔子孙，以光先世，宜令准此。
    洪武二十四年十月□□日。
    今制，每旦常朝御奉天门，其御座为之金台。既升座，锦衣力士张平伞盖、四团扇，联翩自东西升立座后左右，而内使一执盖升立座上，一执武备杂二扇立座后正中。盖武备出兵仗局所供，一柄三刃，而圈以铁线，裹以黄罗袱，如扇状。用则线圈自落，三刃而出焉，所以防不虞也。天顺间，命力士执伞扇，夹立于金水桥南，止留座上之伞及夹武备二扇耳。而座上之伞，遇风劲时则去之。
    尹昌隆先生在建文中，以直谏谪侯官县令。太宗入正大统之初，被谮，提至京，廷诘得释。复官，累升中允、主事。讫被汉庶人、吕震之诬以死，盖亦肮脏狷劲之人。故解公对仁庙之问，有“昌隆君子而量不弘”之语。今彭都宪礼著《郡志评》，责斥过重，予以简请斟酌，不知如何？
    士夫之姓名动静，于朝廷之休戚示必有关涉，然往往有偶然之符。如彭文宪公正统十三年及第，当上表谢恩之旦，以起早，隐几睡重不寤，竟不及上殿。时谓“元首失了。”明年，遂有驾留虏庭之变，不亦失元首之谶乎？景泰辛未，状元柯潜，人谓“柯”与“哥”同音。未几，英庙还自北虏，退居南宫，不亦“哥潜”之谶乎？
    弘治十八年，状元顾鼎臣。予闻之，必怵然，窃谓“臣”与“成”字同音，鼎成龙驾，名犯嫌忌。时司训梁弘周闻予言。逾月，遗诏到，弘周曰：“先生之言，信矣！”岂非“鼎成龙驾”之谶乎？因忆天顺癸未会试监试御史焦显，时予丁内艰起复，途间窃谓宋有“不因南省火，安得状元焦”之语，今焦监试，能无忌乎？未几，春闱果被火。市谣曰：“御史原姓焦，科场被火烧。”是皆偶然符合，亦似有定数，未可概谓附会之说也。
    李佾敬夫，南乐学训李寄之仲子也。丧母，即葬，遂结茅墓次，朝夕居其中，食蔬饮水，泣血孺慕，三年乃复常。予尝往慰劳之，且嘉叹曰：“古云‘是父是子，非此母不生此子’，今于佾见之。呜呼！信可为士大夫家子弟劝矣。”故诗以美之：“肠断无人复倚门，结茅墓下哭声喧。祗怀母氏劬劳德，岂觊君王表异恩？宰树号风悲永夜，慈乌反哺伴黄昏。从知锡类天心格，绳蛰行看子又孙。”
    予尝访节义之臣于士夫间，吾吉郡判台州吴世溥为予言王原采死节事而未详，因托求其墓志，逾数年，始得之。赣庠教谕姜瑞以来，又闻原采初任武昌时，见杨文贞公一二应酬司章于民家，辄称之曰：“王佐才也。”后入官翰林，遂以公荐。故公德之，久而不忘，乃寄题其墓而致祭焉。墓在广德州守城之西五里许。成化丙申，赖州守周英封殖表识之，盖秉彝好德之心人所同也。
    
    
    
    
    
    
       2000.08.29  尹小林整理
    =☆= 

            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
