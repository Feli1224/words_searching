三朝北盟会编

1燕云奉使录（赵良嗣）
宣和二年春二月，诏遣中奉大夫右文殿修撰赵良嗣假朝奉大夫由登州泛海使女真，忠训郎王副之，以计议依祖宗朝故事买马为名，因议约夹攻契丹，取燕、蓟、云、朔等旧汉地复归于朝廷。元奉密旨令面议，别不曾赍文字前去。三月二十六日，自登州泛海，由小谢基末岛子滩东城会口皮囤岛。四月十四日，抵苏州关下。会女真已出师，分三路趋上京，良嗣自咸州会于青牛山，谕令相随看。攻上京城破，遂与阿骨打相见于龙冈，致议约之意。大抵以燕京一带本是旧汉地，欲相约夹攻契丹，使女真取中京，本朝取燕京一带。阿骨打令译者言云：“契丹无道，我已杀败，应系契丹州域全是我家田地。为感南朝皇帝好意，及燕京本是汉地，特许燕云与南朝，候三四日便引兵去。”良嗣对云：“契丹无道，运尽数穷，南北夹攻，不亡何待？贵国兵马去西京甚好，自今日议约既定，只是不可与契丹议讲和。”阿骨打云：“自家既已通好，契丹甚闲事，怎生和得？便来乞和，须说与己共南朝约定，与了燕京。除将燕京与南朝，可以和也。”良嗣对：“今日说约既定，虽未设盟誓，天地鬼神实皆照临，不可改也。”食罢，约入上京，看契丹大内居室，相与上马，并辔由西偏门入，并乘马过五銮、宣政等殿，遂置酒于延和楼。良嗣有诗云：“建国旧碑胡日暗，兴王故地野风乾。回头笑谓王公子，骑马随军上五銮。”遂议岁赐。良嗣许三十万。却云：“契丹时燕京不属南朝，犹自与五十万，如今与了燕京，如何只三十万？”辨论久之，卒许契丹旧数。良嗣问阿骨打：“燕京一带旧汉地、汉州则并西京是也。”阿骨打云：“西京地本不要，止为去阿适须索一到。（阿适天祚小字。）若了阿适，也待与南朝。”良嗣又言：“平营本燕京地，自是属燕京地分。”高庆裔云：“今所议者，燕地也。平滦自别是一路。”阿骨打云：“书约已定，更不可改。本国兵马已定八月九日到西京，使副到南朝，便教起兵相应。”趣归，且言：“缘在军上，不及遣使前去。”止以事目一纸付良嗣回，约女真兵自平州松林趋古北口，南朝兵自雄州趋白沟夹攻，不可违约，不如约则难依已许之约。以二百骑护送东归，过铁州，遣人走马追及：“别有事商量，请使副回相见。”良嗣回至女真所，居阿木火。阿骨打言：“本约到西京以兵相应，却为牛疫死且回，候来年约日同举。为恐失信，请使副回见。”杨朴谕云：“郎君门意思不肯将平州画断作燕京地分，此高庆裔所见如此，须着个方便。”后来与粘罕议事，谕以两朝议约既定，务在明白，庶免异时计较。粘罕问：“有几事？”对以将来举军之后，北兵不得过松亭、古北、榆关之南，免致两军相见，不测纷争。此最大事，一也。其地界至临时可以理会，且先以古北、松亭及平州东榆关为界，此其二也。要约之后，不可与契丹讲和，此三也。西京管下，为恐妨收捉阿适道路，所有蔚、应、朔三州，最近于南界，将来举兵，欲先取此三州，其余西京、归化、奉圣等州，候拿了阿适回日然后交割，四也。两国方以义理通好，将来本朝取了燕京，却要系官钱物，此无义理，可便除去，五也。事定之后，当于榆关之东置榷场，六也。（榆关在平州之东，臣屡以榆关为言者，盖欲包平州在内也。）粘罕云：“所言都好，但蔚、应州亦恐阿适走去，彼处候我家兵马到日来商量。所要系官财物，曾思量来，也系不是，便待除去。”粘罕、兀室云：“我皇帝从上京到了，必不与契丹讲和，昨来再过上京，把契丹墓坟、宫室、庙像一齐烧了。图教契丹断了通和底公事。而今契丹更有甚面目来和也？千万必不通和。只是使副到南朝，奏知皇帝，不要似前番一般，中间里断绝了。我亦曾听得数年前童贯将兵到边，却恁空回。”对以“此探报传言之误，若是实曾领兵上边，只恁休得？郎君门亦莫轻信。”粘罕大喜云：“两家都如此，则甚好。若要信道将来必不与契丹通和，待于回去底国书内写着。”打律淞及所在宴饮，必召同集，及令上京俘获契丹吴王妃作舞献酒，（妃初已配吴王，既而延禧私纳之，又与其下犯法，故幽囚于上京。）且言“此是契丹男妇媳，且教与自家劝酒，要见自家两国欢好。”阿骨打与良嗣把盏酬酢曰：“契丹煞大国土，被我杀败。我如今煞是大皇帝。昨来契丹要通和，只为不著‘兄’字，以至领兵讨伐。自家、南朝是天地齐生底国主皇帝，有道有德，将来只恁地好相待通好，更不争要做兄弟。这个事是天教做，不恁地后，怎生隔著个恁大海便往来得？我从生来不会说脱空，今日既将燕京许与南朝，便如我自取得，亦与南朝。”于是差使副以攻破上京俘获盐铁使苏寿吉来献，其意以为既以燕地割隶中朝，以寿吉本燕人，故献之。仍以质留刘亮等六人及因风吹逐刀渔船于立等兵级二十人，并交付良嗣还朝。（卷四）
    乌歇高庆裔行次，多是理会旧例，计较礼数，如乞就都亭驿安下，上殿赐宴，差馆伴使副之类。童师礼传圣旨，令臣良嗣谕与使副：“贵国屯兵白水泊，虽已多时，亦有未是处。契丹旧酋元未曾捉得，亦未杀了，又闻契丹旧酋走入夏国，借得人马，过黄河，夺了西京以西州、军，占了地土不少。不知来时知子细否？”使副答云：“来时听得契丹旧酋在沙漠，已曾遣人马追赶，次第终须捉得。兼沙漠之间，系是鞑靼蒯古子地分，此两国君长并已降拜了本国，待走那里去？国书中已载矣。”
表云：“药师言：伏闻番汉之人，实为异类，羊狼之伴，不可同居。自生夷貉之乡，未被衣冠之化，常思戴日，何啻望霓。一昨天祚皇帝怠弃銮舆，越在草莽，万姓无依栖之地，五都有板荡之危。虽宣宗嗣国，旋至奄忽，女后摄政，尤难抚绥。诚天命之有归，非人力之能致。臣药师等虽属多难，莫生异心。盖所居父母之邦，不可废臣子之节。今契丹自为戎首，窃稔奸谋，燔烧我里庐，虔刘我士女，报之以怨，抚乃以仇。臣药师等以是竞思戴舜以同心，不可助桀而为虐。今将所管押马步军，用申恳悃，伏愿皇帝陛下，副兹多望，悯此哀鸣，特开天地之恩，许入风云之会，实所愿也，非敢望焉。臣药师等无任瞻天慕圣激切屏营之至。谨奉表以闻。臣药师等诚惶诚恐，稽首顿首谨言。宣和四年九月十日，辽国常胜军都管押诸卫上将军臣郭药师等表奏。”先是，辽人天庆十年，金人苦于用兵，经岁不出，诸路军马依旧屯备。有东南路怨军将领董小丑因差讨平利州贼，坐逗留不进，贼平被诛。本部队长罗青汉、董仲孙等倡率怨军作乱，余睹统兵讨之。贼势稍窘，郭药师等内变，杀罗青汉等数人，遂就招安。萧干奏留二千人为四营，擢用郭药师、张令徽、刘舜臣、甄五臣，各充统领。燕王即位，改怨军为常胜军。药师年少壮，貌颇伟岸，而沉毅果敢，以威武御众，人多附之。初以武勇，四军荐授殿直，从征女真，积前后功，擢守涿州。伪后专政，契丹欲再谋杀汉人，恐应南军。忽得报，言易州降大宋，药师有意归明。时四军萧干闻我军再压境，自燕来涿州，而药师以为图己，乃与张令徽、刘舜臣、甄五臣、龚诜、赵u、韩璧谋叛。既决，乃召萧干开晏款密，且以历数符谶说其归汉。四军怒曰：“吾荐汝于朝，授此官职，岂可背朝廷？”药师以为干必从请，又尝受荐恩，初不敢害干。干当此之际，所领兵不多，又料药师即叛，怒其不从，虑祸及身，遽起启钥而去。药师急召所部说曰：“天祚失国，女政不纲，内盗外寇，天下瓜分。宋天子以好生之德，吊民伐罪，命虎臣拥重兵下易州，压吾境。此勇男子取金印大如斗之时也，乃以高官厚禄邀吾辈。傥强项不进，破国亡家，噬脐何及！众当如何？”万口喧呼，无不响应。遂囚监军萧余庆等，乃遣团练使赵鹤寿帅精兵八千、铁骑五百、一州四县士民，奉表来降。（卷九）
奉御笔处分，由济南德博渡黄河，过邢、常取井陉路，至代州朝谷寨。先是，大金国主阿骨打已亲领兵甲数万，初欲趋中京，道中闻契丹主聚兵于五国崖，亟领兵袭之。八月十二日，战于狗泊之地，生擒契丹都统伪驸马萧规。天祚引数骑脱身遁去。及夏国引兵数万袭天德军，女真都元帅遣其偏将宁X割、娄宿、孛堇统兵七千，与夏人逆战于阿磨下水，夏人败走。是时秋霖积潦，山水适至，河暴涨，人马溺死者不知其数。金人已再杀败契丹，又战败夏国，兵骄气锐，所至杀掠无辜，其下大厌之。因秋成，遂来傍边。阿骨打屯奉圣州之东，粘罕、兀室（改作乌舍）屯应州之南，宁X割、娄宿屯洪州之西，牧马休兵，请议事于朝廷。（卷一0）
二十一日过界，金国遣甲马及接伴使副迎劳。是日宿于应州侍中庄。二十二日见元帅粘罕，且言：“今来所计议事节，与自家上京时说底话煞别也。”对以大信既定，本无异同之意。粘罕云：“候到日皇帝不错。”食罢，遣其副帅兀室接伴往奉圣州。二十五日遂至于军前。二十六日见其国王阿骨打捧书传达如仪。
是日阿骨打令赵良嗣与蒲结奴议事。蒲结奴云：“去年本国专遣使臣理会恁大军情公事，屯著人马，专专地等候回使相约打灭契丹。却留我使人，一住半年，滞了军期，更不遣回使，只将空书，令军人送过海来，已是断绝之意。此段休说，更说一段。且如夹攻，本国兵马从今年正月已到中京，因甚不便来夹攻？本国自去年十一月出兵，今年正月到中京，三月到西京，已是半年，受了千辛万苦，贵朝才于五月出兵，慢慢地占稳占奸，更说甚夹攻？此一段亦休说。皇帝有指挥，去年不遣使，乃是失信，今年虽出兵，亦不如约，便画断休说。而今特将已收下西京一路州县与南朝，请先交割。外为契丹昏主犹领残兵，不先下了燕京，不惟为金国之患，亦恐去南朝作过。皇帝已定亲去收燕京，候收燕京了，却来商量。或与不与，在临时。前遣元帅就近代州议事，便是此意。已于王处仔细道来，更不可改。”良嗣度其意，欲以西京交割为名，更改许燕之议，乃云：“本朝与贵国通好五六年，自贵国兵马未到上京时，已有要约，今来却恁地翻变说话，是甚义理？据良嗣等所奉御笔处分，先夹攻燕京了日，然后夹攻西京。须是先得燕京，然后交割西京，固自有次第。”蒲结云：“今先与西京，其意已厚，汝家旦夕守燕，不能取，候我得之，取决临时，有何不可？”良嗣云：“大国所行，必指天为言。前年皇帝与良嗣握手曰：‘我已许南朝燕京，便我得之亦然。’指天为誓。料皇帝守信，肯违天耶？”蒲结奴复传阿骨打之意曰：“初以南朝失信，断绝无疑。缘南朝皇帝委曲御笔亲书，今更不论元约，特与燕京六州二十四县汉地汉民，其系官钱物等，及奚、契丹、渤海、西京、平、滦州并不在许与之数。南朝自得燕京，亦借路平、滦州归，如南朝未得，我兵取之，悉如前约，更不论夹攻。”六州谓蓟、景、檀、顺、涿、易也。良嗣答以：“元约山前山后十七州，今止言燕京六州二十四县，昨日言西京，今又不及，何也？平、滦本燕地，以限榆关，则平、滦州已在燕京之内矣。兼御笔事目，如贵朝兵马因追袭乘势，更不烦兵马过关。今言本朝定燕京，借路平、滦，本朝果得燕，必分兵戍守。大国人马经由，岂敢专辄。”蒲结奴、兀室勃然怒曰：“汝家未下燕，已拒我如此，是不欲通和耳。况汝兵近为燕人击败，若旬日未下，岂不仰我力耶？”又云：“皇帝更不说元约，只特许燕京六州二十四县，如我取了燕京，都不与，南朝怎生不依契丹一般与我银绢？”良嗣等对：“似此只是自强底话，如不夹攻，契丹以应、朔旧汉地归本朝，何名可得银绢等，郎君等未可一向自强，一概轻易汉人。且如契丹昏主，七八年前煞有轻易贵国之意，如今契丹之强却在何处？诸郎君不要误皇帝，当以信义为胜，不可以力为强。郎君等只见契丹之弱，乃自以为强。本朝大国，不可容易，不要错了。”复取出文字三封，一封系知易州何灌牒大金统领内备宣抚司子，令报知大金国，称已收下涿、易，不得侵越生事。一封牒灵邱、飞狐两县招诱归款。一封系赵诩上太傅相公，内言女真恣为杀戮，枉害良民，谕令归汉，不可受辱于女真也。令良嗣读讫，却云：“理会得否？且如飞狐、灵邱，乃山后地方，未商量定，便来招诱，是何义理？假如要一两个小县，何不将文字来评会？”良嗣等答以“此必何观察（谓何灌）不知界至地里，便发文字，料必如此。”却云：“此事且休论。赵诩原是董庞儿，我与你有甚冤仇，道本国杀害良民如贼一般相待？”蒲结奴曰：“此必大国之意也，如使副不许借路过关，赵诩不许汉人归女真，其意一同，若不是祗重贵朝皇帝御笔亲写来，更无好说话也。恰来皇帝有朝旨，如使人隔阑，恐已下燕，不令过关。又赵诩文字诋毁，虽已写国书，待改变来，却为大信已定，更不改也。且汝只知阻我过关，不道汝国人马又败。”便揖良嗣朝辞，令其国相蒲结奴传言云：“到南朝日再三附奏，乞善保圣体，好理国家，所有燕京等事，已专遣人赍国书计议，且望教速来回，早了大事。”至庭下，有前立两人，指示良嗣曰：“此燕京国妃遣来请降，如不许称藩，止乞燕京只力拒南朝。及言契丹军虽寡弱，若止当南军有余，只恐大金来即不支也。”对良嗣等面谕二人云：“我已许南朝燕京，汝到日，说与汝国妃夔离不，勿与南朝交斗，戮及齐民。”二人唯唯。良嗣等辞讫，留马扩，遣良嗣及使人同来。
是日引李靖等上殿。上令黄传旨：“两朝计议五六年，大事已定。 些小事各相说了，却甚好。西京及平、滦三州地土不多，可一就议定。四军萧干两朝无礼，如捉得，执缚送来，以见通欢之意。赵良嗣回，许定燕京，更不论夹攻不夹攻，如自取得，亦与本朝，甚荷厚意，可依例赴王黼处计议。”寻引诣王黼赐第议事，出御前文字请示，所有幽、蓟、平、滦自合依约。撒母与靖相看，曰：“却是和西京、平、滦都要。靖等来时，只听得特许燕京六州二十四县地与南朝，今来却和西京、平、滦都要，怎生了得？”黼曰：“自赵龙图涉海北从贵国，未到上京，已如此商议。本只为五代以后所陷汉地，更无二三。”撒母曰：“若是和燕京、西京、平、滦州都要后，方许契丹旧日银绢之数，如此则空费往来，和合不得。”黼曰：“某天性爽快，士大夫所共知。今来商议国事，须要说尽。已得圣旨，便将西京画断，别作一项。此亦顺贵国之意。只以燕京、平、滦三州尽许契丹旧日银绢之数，此乃是本朝一一相就之意。如燕京系官钱物，汉户人口，西京画断， 一一相就贵国。只有平、滦一事，自可相从。”度剌曰：“此亦倾尽复知。且如本国八九年来方尽得契丹旧地，好处唯是一个燕京，已许与贵朝，平、滦等州本国要做关口。”李靖曰：“两国来往，惟务诚实。据靖所见，先将燕京六州二十四县为定，岁交契丹银绢之数。其平、滦等州别作一头项再觅去，或肯时亦不可知。若一概言之，徒苦往来。”黼曰：“此已是委曲相就，若更分平、滦，岂有是理？”各上马归。（卷一一）
是日良嗣至军前，于城西南一废寺中安泊。见虏酋，令译者传言：“收下燕京，遣使贺功甚好。不知大宋皇帝实欢喜否？”对以“两朝共力讨伐契丹，今已得燕，实为庆事。本朝皇帝圣心喜悦，所以遣良嗣、武仲充贺功使副。”阿骨打及其下诸酋长大喜，继令译者问：“别有无奏陈言语？”某陈：“税赋一事，即非元约，又非近所计议，本难相从。朝廷大臣议论，皆以谓不可，（惟主上圣断）欲成就交好，特许别交银绢，以代税赋，专遣某等来定议。然税赋所出须要赡养军民，须以分数酌中参定，方可了绝。”兀室云：“此不难，据燕地所出税赋并课程计数兑换，自然不错。”某等对以“国书内止言税赋，今日却并课程言之，岂有此理？”却云：“所谓税者，商税盐税诸般皆是也。”对以“税赋课程自是两事，其理甚明。兼前番临时曾言夏税秋赋，如碎杂豆油之类，如何般运？设若本朝委曲从之，莫须折当？元帅与郎君皆言甚好。此本为税赋，元不曾说及课程，却又生此一节。况自来与契丹五十万银绢，皇帝圣意甚厚，欲成交好，尽数许了，已是煞多。今来又将银绢折当税赋，一定之后，不论凶荒水旱，每年依例送来。如是酌中，方可成合。”兀室出文字二件。一件言税赋，二百年旧额，每岁出缗钱四十万，后来新额，四百余万。一件通课程约六百万贯，却待以多少银绢代之？良嗣答以“燕地褊狭，岂有元约额只四十万贯，后来便顿增许多？承平时斗粟不过百钱，今兵火荒歉，凋残之余，斗粟千钱，自应十倍，岂可以此为定？”兀室云：“贵朝国书内既言别交银绢以代税赋，必有定数，请分明说破。”良嗣出御笔十万之数言之。兀室云：“十分未有一分。燕地税赋共收六百万贯，且如旧与契丹银绢五十万贯，尚有五百万贯。奉圣旨，于内留四百万贯养赡军民，只收一百万贯。”良嗣又以第二项御笔二十万之数许之。兀室云：“二十万之数，尚不及前项之半，更要西京，如何了得？”再三辩论，久之，遂除下西京，坚执如故。不免以第三项御笔二万绫数许之。兀室又云：“燕地本出六百万，今只要一百万，已是恩义，犹不相知。却只待折些银绢，更做尽艰难，作两三番添展。如便更添得来，折当些小物，必做难易，不若都休，更无商量。请使副回去，只依契丹与贵朝旧日两地供输人户，勾退涿、易见存兵马，若不退，便将兵巡边。”良嗣曰：“两国继好累年，本朝自以兵下涿、易，今乃云尔，岂无曲直？”兀室曰：“不是本朝要断绝，自是贵朝惜物。若将就作百万，便见了当。”遂出国书草本，细计物帛钱数。“本待断绝，恐两家不好，据今来地，尽在国书中，若一一从得便好，如不从便休来商量。”又出折当物帛数字，内二等绫价，谓上等每匹五贯，中等二贯五百文，闰罗四贯，练绢二贯。又出燕京地图云：“招延州是渤海住坐，本朝拘收。外有居庸、金坡等关，贵朝占据。古北、松亭关，本奚家族帐，自本国为主。西京一节，候大事了，可以商量也。”入辞，虏酋言：“为税赋事不相合，本要止绝，数年逾海通好，且欲相成就。的确事节，尽在书中，一一从得时，便好也。如不从得，便领兵巡边。”又云：“古北、居庸本是奚地，自合本朝占据。今特将古北口与贵朝，其松亭关本朝屯戍，更不可说著。使人回，为我语皇帝，事当亟决，使人亦疾回，我欲二月十日巡边，无误我。”良嗣云：“此去朝廷数千里，今正月且尽，安能往返如期？莫若使人留雄州，以书驰驿奏闻为便。”阿骨打许之。（卷十三）
赵良嗣得御笔：“山后事力争，如不可争，别作一段商议。”十一日见虏酋，遣兀室、捷鲁二人至所馆议事。良嗣曰：“本朝皇帝大度，一言许尽。今平州又不肯商量，唯有西京，一道许了。”又语兀室曰：“贵朝所需不赀，本朝一无所吝，唯西京早与，庶人情无亏。”武仲亦曰：“来时主上丁宁极留意。”兀室去，再来，云：“得圣旨，将西京地土与贵朝，所有人户本国收系。”良嗣对以“西京州城已蒙见许，既是与了地土，岂有不与人户之理？如只空得田地，都无人户，怎生做得？况兵乱之后，所在残破，些少人户，一道许了甚好。”兀室云：“我国里军人厮杀八九年，受了苦辛不少，方得西京。已是将西京地土与了贵朝，本国只要人户，有何不可？便如西京地土两家分割一般，我亦合得一半。”对以“两朝既是通好如一家，已许了地土，乃是信义人情，却不与人户，实不完全。何似把人民一齐许了，做个人情也是完备。”兀室云：“与了地，更要人户，却待著个甚么道理？如何商量？大抵地土重于人民，地土已许了，更和人民要，更别无酬答，更无致谢，怎生了得！”因约同见粘罕。粘罕云：“西京地土亦是不少，已与地土，又要人民，更道本国贪财，莫不相应么？且如西京地土都是两朝皇帝相重，据理贵朝皇帝更添物，金国皇帝道：不需添物，乃是好事。或金国皇帝道：便与西京，更不要一物。贵国皇帝却道：须添些物，乃是相顺。使副只言道百万之物已多也，更添不得。便著多少银绢，怎生买得地土？兼契丹旧银绢也不当人情。大抵契丹地土都得，岂有不得银绢的道理？”马扩言：“郎君们岂不知契丹银绢，从初厮杀了数年后，因讲和，方才与了三十万。后来又因河西家兵，契丹说谕，得教称臣，添了二十万。”粘罕且笑且言：“贵国与契丹家厮杀多年，直候敌不得，方与银绢。莫且自家门如今且把这事放著一边，厮杀则个。待你败时，多与银绢，我败时，都不要一两一匹，不知如何？”良嗣谕以“马宣赞之意无他，盖以谓本朝与契丹曾厮杀，后来讲和，未若自家两家本无相争，便通交好，万世所无，乃是好事。”兀室云：“如此道，则乃是。”粘罕、兀室遂起，引良嗣等望虏酋所居，传言云：“百寮军人等都不肯许西京，惟是皇帝要与贵朝永远交好，特与西京地土并民户，更不欲逐年要物。只是军人厮杀夺得西京不易，请特与个赏设，数目多少。”又传虏酋之言：“信誓事须要便了，此所系万年永远，须是各说得重则好。”又问交割期日，却云：“为立誓书事大，兼王事已定，待差一个煞近上底官人去，只候来到便交割。”
赵良嗣辞讫，虏酋遣高庆裔来，谕以“宁X割系是北朝皇帝最亲任听干的近上的大臣，权最重，见知军国重事，复充西路等处都统使，兼杀败夏国，故特遣来到贵朝，莫比寻常使人一般将就简待，致伤和气，以生嫌隙，使数年往来计议千言万语废之一人身上。请便依契丹旧礼之例相待，看管朝夕便是。至于商量事节，便可以一面与决，兼盟誓务在长久，便请主上依草著誓。”又令：“北海上累年交好，自古以来未尝有者。或欲做兄弟，或欲做叔侄，或欲结为知友。”宁X割路中有云：“此行良遽，恐不得如契丹旧礼，只图得个花宴甚好。”宁X割自称都统，知军国事，度剌自称谏议。（卷一四）
五日，宁X割等上殿。上遣黄传旨：“卿等离军前日，大金皇帝安乐否？累年计议事一切了绝，信誓已定，共享大平，乃是永远奠定。”宁X割奏言：“来时本国皇帝令奏知大宋皇帝：计议底公事已了也，不要别做则好。”上复令谕旨：“朝廷大信既定，岂有变更？”令依例诣宰臣王黼赐第计议，出国书并誓书草，读示至西京地界事，黼谕宁X割：“此非务广土地，本为边州及天德、云内地分，若不屯防守把，夏人定来出没。要当以河为界。”宁X割辞以不知。又读至“所示誓草云”五字，宁X割等乞不用。又云：“已许了西京，要绿\二千栲栳。”又言：“士卒取西京劳甚，乞一个赏赐。”黼皆许之。又言：“今后通好，不知或为弟兄？或为叔侄？或为知友？”黼谕以敌国往来，只可用知友之礼。上以宁X割屡乞花宴，诏特颁春宴。上屡遣黄问劳，诏宁X割就辞于集英殿。 宁X割等辞讫，跪奏设赏金帛物数。上遣黄谕以二十万。宁X割犹以为数少，再三乞增加，上不许，遂行。
赵良嗣至涿州，韶瓦郎君及高庆裔来，传乃酋言意，“指摘誓草云”五字不当用，及“常年”二字，及“除去”“后面”“叠道”五句，便令退换誓书。更为所取人口未足，未许过界。良嗣等以其意附递奏闻，复于递中付下御前降下改定誓书并誓草进。至燕，差李靖、刘嗣卿充馆伴，至寨门，执笏捧国书，入至国主帐前，面北立。阁门官传国书入，引至帐内跪奏，问大金皇帝圣躬万福。奏讫拜起，复跪问南朝皇帝圣躬万福。奏讫拜起，复位，引出帐南，面西立。有阁门官赞喝云：“大宋国信使试工部尚书卢益等朝见。”又一阁门官引某等面北立，先五拜，缙笏舞蹈，不离位，奏圣躬万福。又两拜。阁门官引益少进，躬身致词，复位，又五拜，舞蹈如前。遣使问某官等远来不易，又五拜，舞蹈如前。遂引所赍礼物金器等，自西而东，于国主面前过，却引出第二重门外，面北立。阁门官称有制，令先两拜，起，再云：“赐卿等对衣金带。”跪受讫拜起。阁门官引复入，依前面北立。阁门官云：“谢恩。”又五拜，舞蹈。又去：“赐卿等茶酒。”又五拜，舞蹈。阁门官引趋帐西浮幕下少立，一衣紫系犀带者，认是汉儿宰相左企弓，国主前跪拜进酒，仿学士上寿仪。国主饮讫，令在位者皆拜，遂各就座。阁门官又引起，称传宣劝酒，令缙笏饮至尽。又两拜，就座。自此每盏并系汉儿宰相及左右亲近郎君跪进，又将国君自食者饮食分赐。至第四盏，宣劝如前。五盏讫，乐官以下共赐绢四百二十匹，再引帐前，面北立。阁门官云：“谢宴。”又五拜，舞蹈，引出上马，同馆伴还安下处。三节人从各七事衣、银十两讫。传问誓书中常年每年重叠及催取户口，对以“誓书并系昨来将去誓草改定，即无增减，所有合要户口，宣抚司见行根捉，才获时即发遣过来。”杨璞、高庆裔来，传粘罕指挥，斥字画惹笔、提拔不谨。对以“自来国书，止是司分人修写，拘于体例，自无惹笔。今系主上亲御翰墨，是尊崇大国之意。”庆裔云：“誓书有不提空并惹笔，须著换。”对以“此誓书元在阙下，为使人陈乞，已换了两次。到涿州又换一次。敌国往来，岂有此理？”庆裔云：“誓书要传万世，亲写故知是厚意。两国相重，书状往还，写得真楷是厚意？为复写得惹笔是厚意？”又云：“誓书字札且休，如誓书所载，两界逃人彼此无令停止，今来所取户口，只推道不见，不肯发来，岂不是违誓？许大天犹自不怕，更要誓书则甚？且如近有燕京职官赵温信、李处能、王硕儒、韩P越境来南，张轸带了本朝银牌，走过南界，须先以见还。”是数人皆契丹所指名，故金人必索之。良嗣欲谕宣抚司遣行，卢益、马扩不可，曰：“诸人闻已达京师，若悉还之，不唯失燕人之心，且彼必见衔，尽告吾国虚实，所系非细。况今已四月，虏亦难留，何虑不交？奈何随所欲即与之？彼得一进十，何时已耶？”然终以人口未足移文往来事辨论久之未决。卢益力争不可。兀室云：“两朝誓书中不纳叛亡，今贵朝已违誓矣。”益答曰：“且勿言诸人未尝有至南朝者，借使有之，在立誓后耶？立誓前耶？五六年计议大事已定，本朝所有，并已依从，应付如些小人口，岂有吝惜？只是有变更姓名，或在远地，或闻得根取，因而逃窜，或藏匿山谷，或走过山西，如此之类，如何决要取足？”兀室云：“且如远者，尽是契丹奴婢，且道不知姓名，道寻不见。如知名人郭药师、董庞儿两个，莫道不见？只将此二人来折当。”马扩答以“郭药师、董庞儿系是契丹时投降过来，即干贵朝甚事？若如此说，即数十年前事，岂可套在誓书中，有甚涯际？”及交燕月日，兀室云：“只为所取户口未足，即无交割月日。”良嗣对以“本朝自来每事相就，无不曲尽至诚。然贵朝每一番来，一事未了，又生一事，此当以大事为念，不可以细故相妨。两朝所系利害甚重，况两日只是理会誓书一事，若今且把复盟了当，些小人口，足可商量。且如向日自海外计议，虽未立誓，天地神明实已临察，宜各存信义，本朝并无事未尽。两朝敌国，义均一体，更宜思之。”兀室与杨璞等起立云：“有圣旨：朕以天地眷佑，并有辽国，所有涿、易，尽属燕地。若户口不尽数发来，便请勾回涿、易人马。朕欲将兵马前去巡边，恐两军相见，不测生事。便令使副朝辞，往宣抚司取人。”良嗣云：“未议之事有五：一、回答誓书，二、交燕日分，三、符家口立界，四、山西进军日时，五、西京西北军未定。兼赏军银绢二十万，在涿州未交，安得便辞？所有宁边州至天德、云内一带，是汉旧地，兼有黄河限隔，不知贵朝欲待自守？为复待与夏国？若自守时，与贵朝为邻，甚无害；若是夏国时，恐西人出没，常为边患。兼符家口系属南界，有新仓、永济两盐场在内，朝廷岁增百万贯，正为此盐场在其中，莫须改正。”兀室云：“我以山西全境与汝，岂不能易此尺寸之地耶？”良嗣不能答。杨璞来云：“适来三相公再奏，已差下撒卢母、杨天寿同龙图去，不须尚书宣赞行。”良嗣遂行。（卷一五）
    
2 茅斋自叙（马扩）
马扩茅斋自叙曰：阿骨打一日集众酋豪出荒漠打围射猎，粘罕与某并辔，令译者相谓曰：“我闻南朝人止会文章，不会武艺，果如何？”某答以“南朝大国，文武常分两阶。然而武有兼深文墨，文有精晓兵务者，初不一概言也。”粘罕云：“闻教谕兵书及第，莫煞会弓马否？”某答以“武举进士，取在义策，弓矢特其挟色耳。”粘罕遂取己所佩弓授某云：“且烦走马开弓，愿得略见南人射弓手段。”某遂策马挽弓作射物状。粘罕愕然。马行积雪中，虽晴日不消。至晚，阿骨打召某云：“闻南使会开弓，来日随我射一物如何？”仆答以“武举射生非所长，容试谢之，恐或有得。”翌日阿骨打设一虎皮，坐雪上，授仆弓矢各一。其弓以皮为弦。指一雪碛，使某射之，再中其端。阿骨打笑曰：“射得煞好，南朝射者尽若是乎？”仆答以“措大弓箭软弱不堪，如在京，则有子弟所长入祗候诸班直，天下禁军，诸路大事艺人，及沿边敢勇效用弓箭手保甲，彼乃武艺精壮之人。如某特其小小者耳。”良久，阿骨打上马，顾大迪乌授某弓一、射生箭一，约云：“有兽起即射之。”行二里许，一黄獐跃起，阿骨打传令云：“诸将未许射，令南使先射。”某跃马驰逐，引弓一发殪之。自阿骨打而下皆称善。是晚粘罕言：“见皇帝说射得煞好，南使射中，我心上快活。”次日还馆，大迪乌见先君语甚喜。次日，阿骨打遣其弟韶瓦郎君赍貂裘、锦袍、犀带等七件，云：“南使能驰射，皇帝赐。”粘罕父撒・（王旁亥）相公者云：“南使射生得中，名听甚远，可立一显名，今后唤作也力麻立。”译云善射之人也。某随共打围，自来流河阿骨打所居指北带东行，约五百余里，皆平坦草莽，绝少居民。每三五里之间，有一二族帐，每族帐不过三五十家，自过咸州，至混同江以北，不种谷麦，所种止稗子，舂粮旋炊硬饭。遇阿骨打聚诸酋共食，则于炕上用矮抬子或木盘相接，人置稗子饭一碗，加匕其上，列以齑韭、野蒜、长瓜，皆盐渍者。别以木G盛猪羊鸡鹿兔狼獐麂狐狸牛驴犬马鹅雁鱼鸭蛤蟆等肉，或燔或烹，或生脔，多以芥蒜汁渍沃。陆续供列，各取佩刀脔切荐饭，食罢方以薄酒传杯冷饮。谓之御宴者，亦如此。自过嫔辰州、东京以北，绝少麦面，每日各以射到禽兽荐饭，食毕上马。每旦，阿骨打于积雪上以草荐一虎皮，背风而坐，前燎草木。率诸酋至，各取所佩箭一只，掷占远近，各随所占，左右上马放围。军马单行，每骑相去五七步，接续不绝，两头相望，常及一二十里。候放围尽，阿骨打上马，去后队一二里立，认旗行，两翼骑兵视旗进趋。凡野兽自内赴外者，四围得迎射；自外赴内者，须主酋先射。凡围如箕掌，徐进约三四十里，近可宿之处，即两梢合围渐促，须臾作二三十匝。野兽迸走，或射或击，尽毙之。阿骨打复设皮坐，撒火炙啖，或生脔，饮酒一二杯。骑散止宿。阿骨打尝言：“我国中最乐无如打围。”其行军布阵大概出此。出猎既还，乃令诸郎君家各具酒肴，请南使赴饮。十余日，始造国书。时适元日，隔夕令大迪乌具车仗，召南使赴宴。凌晨出馆赴帐前，近行五里。阿骨打与其妻大夫人者于炕上设金装交椅二副并坐。阿骨打二妻皆称夫人，次者抠衣亲上食物，以名马弓矢剑槊为献，且曰：“臣下有邪谄奸佞不忠不孝者，愿皇帝代上天以此剑此弓诛杀之。”各跪上寿杯，国主酬酌之次，令南使上寿杯于国主及夫人。饮毕，阿骨打亲递二杯酬南使。阿骨打云：“我家自上祖相传，止有如此风俗，不会奢O，只得这个屋子冬暖夏凉，更不别修宫殿，劳费百姓也，南使勿笑。”然当时已将上京掠到大辽乐工列于屋外，奏曲荐觞。彼左右亲近郎君辈玩狎悦乐，独阿骨打不以为意，殊如不闻。宴毕，令南使往粘罕家，议事毕，遣使随马政来。（卷四）
宣抚司使张宪等持书入燕，燕王得书，执二人斩之。知游说不行，于是募某借阁门官宣赞舍人以往。临行以三事白童贯：一乞戒将士，勿使求取珍宝，递相献遗，用严军律。二请勿妄杀降人，用安燕人之心。三愿审量事势，乘机举用，勿以使人为念。唐俭小义，古人所行，某一介之微，得尽忠节，苟利于国，死无所惜。时皆伟之。士卒愿偕行者一十五人。五月十八日晚，过白沟，食时至虏界新城县，差到契丹汉儿官一员引伴。须臾有父老数百人填拥驿外，询使人何处来，仆遂出榜读之，众皆惊愕。有汉儿刘宗吉者，自后窃出，相谓云：“使人今夕当宿涿州。宗吉涿州人也，见隶白沟军中。愿得敕榜副本，携示诸人，他日南师入境，愿先开门以献。今夕复当密至驿中。”遂携二副本往。晚抵涿州，入小使驿，祗接如国信礼。夜久，忽刘宗吉自壁衣下出，云：“今燕京诸处皆无军马，止是四军大王有部曲二百余骑，曾历战阵。其余有马军六七百，皆富豪儿郎，不识战斗。今白沟北岸下寨，结草人相间，夜饮昼睡，马亦散放。若南军乘夜劫之，但闻军声，必自溃走。宗吉欲以此事往见童宣抚，少立功绩，恐南军不察见害。若得一文信，庶得必达。”仆筹虑久之，乃作一书上童贯，且以贯所赠新履一只为信，使宗吉去。明日，燕京差到汉儿官牛稔充接伴使，达燕京门外，复遣四方馆使萧奥、礼部郎中张觉充馆伴，馆净垢寺。次日有殿前指挥使姚[、枢密承旨萧夔、都管乙信来伴食， 因请所持书榜，云：“两府官欲借看。”仆云：“宣抚司令见九大王亲纳，不敢先以示人。”辞难久之，众持榜去。既暮，诸人亲来，云：“书榜中语言大段狂悖，多是指斥，不通商量，安敢进呈？今复纳回。”仆笑而取之，谓诸人曰：“贵朝不度德量力，不审天时人事，此何等时而较此闲事耶？”萧夔曰：“南朝礼仪之国，今不顾盟好，辄先举兵，兵贵有名，不知兵戈缘何至此？”仆答曰：“朝廷命将出师，使人不能尽知。但略闻北朝兴兵累年，并不相报。天祚皇帝播迁，不发赴难之师，乃篡立于燕京。邻国义均兄弟，今来问天祚皇帝车驾所在。又闻已削降为湘阴王，事出非常，兴师问罪，访寻边主存亡。举合礼经，何谓无名？”夔云：“国不可一日无主，本朝缘天祚失道奔窜，宗社颠危，臣民推戴，册立今上。事与贵朝殊无干涉，何至问罪？况自古有之。唐明皇奔蜀，肃宗即位于灵武，但期中兴，岂不与此事体一同？南朝宜念邻国久和之义，假借兵力，共除大难。今乃乘衅，攘夺民土，岂所望于大国哉？”仆曰：“明皇幸蜀，太子监国，既即位，乃册明皇为太上皇。祸乱既定，迎还明皇，肃宗亲步控马，此则君臣父子之道尽矣。贵朝初非委托，自立，又贬削湘阴之号，何可少望古人？况假师求救，当在志诚，包胥泣秦，孔明趋吴，皆竭诚意，则邻国宁不相应耶？贵朝泥于矫饰，未尝行一信使，本朝虽有哀救之心，无所施设。今大兵压境，止在旦夕，祸福存亡，贵朝君臣自裁可也。”诸人唯唯而退。次夕云：“门下侍郎李处温自外来，未见书榜，再借观之。”次早姚[来，云：“已议定，来日欲令宣赞朝见。若对上，且委曲，庶易酬答。”迫暮，数人者复集，互发言云：“南朝徒夸兵众，不思天理，不顺人情，师无斗心。昨日种师道发杨可世一军过白沟，本朝小小迎击，南朝望尘退走。若非惜自来和好，已直入雄州矣。既一面遣使，又一面进兵，却容易退走，是何颜面？自此已往，如何可休？兼宣赞受刘宗吉之约，其人已陈首。”即探怀取所付书履，作色云：“宣赞却如何归得？”仆徐答曰：“某之此来，非寻常礼貌之使，每切畏谨，唯恐为两国生事。今次乃招纳使人，刘宗吉献诚款，安得不受？大军之来，初得朝旨，不许杀戮一人。昨日必是立旗招安，为贵朝军马袭取，万一宣司申取朝廷，降一讨荡指挥，少俟西军毕集，恐非燕民之福。”萧夔愕然曰：“南朝遣宣赞来作死间耶？不谓南朝弃士大夫之命如草芥也。”仆答曰：“某之此来，本以一己之命，易全燕之命，悟则同生，不悟则同死也。又岂以徒归为志？且兵家用间，最为下策。水能载舟，亦能覆舟，或用间以成功，或用间以倾败，或彼强我弱，或彼我势均，固有用间以离析其势者。如目今贵朝事势兵力，自视南朝十分有一否？百分有一否？千万分中有一否？若非念自来邻国契好，即分兵数道，整阵齐入，不识贵朝何以御之？何在使人矫陈祸福，为死间耶？”夔等唯唯而去。曰：“少间析津府自有行遣。”仆因相送，且笑谓之曰：“某此奉待行遣，只不可错了，一旦使燕人尽成血肉，则甚幸。”自是馆伴者凡三日不至。二十六日晚，忽萧奥、张觉押B赂锦绮衣袄并从人银绢等物来，云：“来日发宣赞回程。”仆辞以未见九大王及未得回书，不敢受B。奥云：“李门下传圣旨，有故事，支赐请留。”差秘书王介儒、都官王仲孙赍回书，同往雄州宣抚司。（卷六）
二十七日同王介儒来起宿涿州次，见走马者数辈，皆夺到南军刀枪鞍马者。又有兵卒往来。介儒云：“两朝太平之久，戴白之老不识兵革。今一旦见此凶危之事，宁不恻怆？南朝每谓燕人思汉，殊不思自割属契丹已近二百年，岂无君臣父子之情？”仆答曰：“兴废殆非人力。今者女真逼燕，燕人如在鼎镬，皇帝念故疆旧民，不忍坐视，是以兴师援救。若论父子之情，谁本谓的父耶？知有养父而不知有的父，是亦不孝也。”介儒笑而不答。食时至新城。介儒云：“四军大王在白沟，令勒留南使。”是夕宿外驿。介儒云：“恐见四军更须婉顺。此行危险，不易至此，无犯虎狼之怒，则事济而身全。”仆曰：“四军不能止女真侵轶之患，而于一介使人，手无寸刃，何足伸威？若言不及理，某有死耳！敢忘全燕安危存亡大计哉？”仆窃料四军以昨日王师小衄，故有留使人之意。密使人访之：昨日之战，王师北来耶？为复燕人南攻也？既而云：燕师乘隙攻掠。仆曰：“留滞一日耳，无害也。”四军令大石林牙来相见，云：“南北通好百年，何为举兵侵夺地土？”仆答曰：“朝廷缘女真海上累遣使人献还燕地，每以温言答之，不敢信从。近又得其文牒，具言已据山后。如南朝不要燕地，则渠国自取之，朝廷不得不发兵救燕。”林牙作色云：“河西家累次上表，欲兴兵夹攻南朝，本朝每将表章封与南朝，不肯见利忘义，听用间谍。贵朝才得女真一言，即便举兵！”仆答：“夏国虽累形不逊之言，然数十年间何尝侵得南朝寸土？女真所言实有应验，本朝不唯救应燕地，亦欲自固边隅。”林牙又云：“君为使人，何得与刘宗吉结约？”仆云：“贵朝诸公深会理论，顾仆乃招纳使耳！”林牙云：“以两国和好，不欲留使人。食罢可行，为传语童贯：欲和则仍旧和，不欲和，请出兵见阵。”仆归，过白沟，至种师道营。仆独扣辕门，有统制官杨惟忠来，迎入，见师道，略语燕中事。仆因语种曰：“凡军必居高阳以利战道，今公营东西北皆逼林木，恐贼乘风声而来。兼白昼眺望亦费目力，盍少迁之？”既而师道果移营。介儒行问曰：“军南迁何也？”仆绐曰：“此更戍耳！”晚抵雄州，入小使驿。仆见童贯，幕府官属环拥于后。贯询燕中事宜，仆具以所闻于刘宗吉者对。幕属往往顿足抵掌切齿而怒，盖诸公方以契丹为复盛，如仆所言，直易耳。又当时种师道、杨可世皆失利于白沟，方奏削雄州帅和诜、高阳关路帅侯益，以为探报不实，故恶仆直言燕中虚实机宜。王麟者厉声言：“马某可斩！”贯因麾幕属退，独谓仆曰：“事尚在，但勿与诸人言。”仆趋出幕府，诸公遮路，交口诮责。贾评曰：“吾曹不合不预教之耳！”仆曰：“闻国家乘时复燕，要在因险固而用燕人，永为北塞藩篱。方燕人离心，日思南归，而燕之精锐不满千骑，耶律淳新立，而女真已平山后，事势逼蹙，实见如此，所以对太师尽言之。不晓诸公恶言此，何也？且仆捐亲爱，入不测之虏，实以国家安危存亡所系，又肯从诸公教语，不对以实，致误军国大事乎？”众甚不乐。时宣司议令种师道退军雄州，师道力陈兵可进不可退，邻敌在迩，退必掩袭。宣司遣参谋刘k往谕之，师道复不从。已退，果为燕兵所袭，伤折甚众。军既入雄州，皆上城。介儒望见，问之。仆绐曰：“此陕西六路军马方到耳！”宣司委刘k、贾评、王麟、李子奇、于景、李宗振等携金玉茶具往驿中说话，宾主皆谈旧好，云：“已奏禀朝廷，且欲仍旧，但未得报。”介儒云：“燕人久属大辽，各安乡土，贵朝以兵挠之，决皆死战。于两地后灵非便。”仲生云“谚语有之：一马不备二鞍，一女不嫁二夫。为人臣岂事二主？燕中士大夫岂不念此？”仆答曰：“燕人先嫁契丹，今恐复嫁女真耳！”二人相顾大笑。居二日，以客礼见童贯毕，作报书，以铁骑送介儒等归。（卷八）
是年八月，宣司回军至河间府。上委刘延庆都统陕西，大集兵力，谋复燕。仆时随宣司在河间，窃闻延庆与幕府议，持重不可进兵，使女真军马先入居庸关，收下燕京，然后多以岁币赎之，此为万全。仆以为若使女真入关，后必轻辱中国，为患甚大。用兵务在神速，遂条论利害，上宣司，言不使女真入关，其利有五；使之入关，其害有六。九月，尚书省经抚房子王黼当笔，将枢密院应于边路军事尽隶所置经抚房施行，枢密院不得预。差马扩充奉使大金国使副，前去济南府已来，等候国信使赵良嗣同取登州海路前去奉使，仍充送伴大金国通议使副。（金人缘曷鲁大迪乌之回，疑我有谋，又自以已不报师期，一面进兵取大辽中京，据山后地土。闻南朝委童贯举三路大兵移燕地，遂遣徒姑旦、乌歇、高庆裔等来使，以修好为名，且以窥觇我也。）至青州，奉御笔：“据代州奏探报，阿骨打已到奉圣州（在云中府之东，乃唐新州，契丹改作奉圣州。）仰赵良嗣、马扩送伴使人，取代州路过界前去奉使。”（阿骨打盖闻我军入燕境已数交锋，虑我自取燕而己不得岁入，故亲来以决会。）仆因询良嗣：“今次朝廷所遣奉使，欲议何事？”良嗣出国书副本及御笔事目云：“若本朝军马乘胜已入燕京，更不请大金人马过关。如或未曾，即请大金军马进于燕城之北，本朝军马进于燕城之南，依元约夹攻之。”仆抵掌大惊，谓良嗣曰：“金人方自以不报师期，恐王师定燕之后守把关口，彼不得岁入金币，故遣使通议，一则接续和议，以邀岁币，二则使来窥我动作趋向。幸而彼未知吾种师道、杨可世白沟小衄，童宣抚气沮而退。在我则当领彼来和之意，固执前约，姑与之言曰：‘南朝自闻贵朝举兵，便发大兵相应夹攻，盖昨来送曷鲁等还，乃所以待回船来报师期，不敢疑贵朝爽约。但只猜度，恐舟船海中阻风，或别失误，故不待报来，遂急举兵。于元约夹攻之说，彼此别无违处。’既以此意答之，仍亦以此作国书。须一面催督宣司进兵，克期下燕，以振中国之威，平燕而和女真，用绝日后轻侮之患可也。何得自示懦弱，尽露腹心，倾身倚以为助，全藉彼兵，真许之入关？如此则大事去矣！日后窥伺侵凌之患，其祸岂易量耶？”良嗣愕然曰：“今宣司已退遁，兵力不支，自非藉彼兵力助取之，后以金帛诱之，何以得燕？”某曰：“龙图既知我军力不能取，何不明白奏上，画与女真，使自取之，急修我边备，守白沟旧界，保吾故疆。岂可含糊苟目前小利，不防久远之患，爱指失掌，此某不敢预也。”是时某父亦同行，遂以与良嗣辩论事白父，谓某曰：“与夷狄共事，当先立威以振服之，于后可保无患。今宣司已退沮，又岂可以我之腹心尽露与外夷？兼女真岂可以亲结之乎？既如此论议，后必误国，汝宜速奏论之。若不从，即乞罢，无阿随误大计。”仆于是密画利害，论女真不可使入关，要当进兵先取燕京，则金人自服，边境可定。乞罢使臣事，自将步骑万人，趋不虞之地，入燕平定五关，以杜女真窥觇之患。（卷一0）
十月抵代州。过界时，粘罕、兀室皆在应州南傍山作营。某与良嗣既送乌歇、庆裔，至彼见粘罕，略论大概。次日粘罕以铁骑二百，令兀室权充接伴。良嗣与某各携一从人，余悉留粘罕军，连夜行五程，抵奉圣州，见阿骨打。路经蔚州县邑，悉无人烟，人皆逃避。既见，阿骨打受国书御笔。次日令皇叔蒲结奴、相温并二太子斡离不者就一毡帐中约说话，皆令人通译，云：“前次遣曷鲁、大迪乌议割还燕地，贵朝不遣聘使，乃是断绝，今来难举海上之约。但皇帝知赵皇诚心，不忍绝好，燕京候平定了日，与或不与，临时商量。今西京却已平定，奉还贵朝，可差军马交割。”（当时缘郭药师已降，刘延庆已逼燕，故有割云中之意。）良嗣错愕失词，答云：“元议割还燕地，若燕京不得，即西京亦不要。”斡离不云：“燕京为未了，且言临时商量。西京是已了，割与贵朝，却言不要，不成刚强与得？”次日复召议事。相温云：“皇帝有旨，昨日所论西京事更休理会，海上之约亦是贵朝自断绝，且看赵皇面，特许与燕京六州二十四县。如贵朝军马先入燕，则本朝军马借路归国，仍要在燕系官钱物。若贵朝不能入燕，待本朝打了与去。”是时虏人闻杨可世、高一箭、郭药师已入燕，故有此语，以为他时纷竞之端。良嗣云：“钱物则不较，但借路事恐难从。”相温云：“待遣人同去南朝商量。”遂起。良嗣归，有喜色，作诗云：“朔风吹雪下鸡山，烛暗穹庐夜色寒。闻道燕然好消息，晓来驿骑报平安。”某顾良嗣小器，不知安危，继诗和云：“未见燕铭勒故山，耳闻殊议骨毛寒。愿君共事烹身语，易取皇家万世安。”次日欲朝辞，相温云：“已差李靖充大使，王永昌充副使，撒卢拇充计议，欲于二国信使中留一员随军，恐贵朝军马入燕地，把定关隘，本朝借路时要得分辨。”良嗣汗流不能对。某附耳云：“龙图燕人，不为女真所畏，若不能免，某请为留，宜安方寸。”良嗣徐对曰：“自来无例摘留使人。”相温云：“此皇帝意。”近晚阿骨打召辞云：“二使人谁留？”良嗣徐答以无例。阿骨打云：“行军非引例处。”某应曰：“若必欲留，愿令大使归报，某请留。”遂辞。次日，良嗣与李靖等行，执书诣阙。（卷一一）
二月旦经妫、儒二州，初五日抵居庸关。契丹弃关走，仆随行。阿骨打谓曰：“契丹国土十分我已取其九，只有燕京一分地土。我著人马三面逼著，令汝家就取，却恁生受？奈何不下！初闻南军已到泸沟河，已入燕，我心下亦喜。南家故地，教他收了，我与他分定界至，军马归国，早见太平。近闻都统刘延庆一夜走了，是甚模样？”仆答曰：“使人留此，不得而知。兵家进退常事，恐亦非败。纵使刘延庆果败，亦别有大军在后。”阿骨打云：“似恁统领底人败了军国大事，汝家有甚赏罚？”扩曰：“将折兵死，兵折将死。延庆果是退败，便做官大，亦行军法。”阿骨打云：“若不行军法，后怎生使兵也？待一两日到居庸关，你看我家兵将战斗，有敢走么？”初六日入居庸关，摆立军马。阿骨打与骨仑郎君并马南向立，诸军马三面整旗摆立。粘罕已下诸郎君皆被甲作两行，相对侍立。召仆当前，阿骨打云：“我已遣使副同你家大使南去，想已到汴京。我已许了赵皇燕京，如今打了须与去。城内番官人户即是我要，汉儿人户都属南朝。我今差人入城招诱契丹，令投降，你敢相随前去招谕汉儿么？”仆答：“使人留此，本了军国大事，有何不敢？”阿骨打云：“敢去时煞好，来早同我家使臣前去。”入夜，召仆。阿骨打云：“我亲押军来，待与夔离不见一阵。适来已报，同国妃直东走了，来日可以入燕城。”是夜四更，阿骨打召仆去，颇有怒色，曰：“国妃与四军走去，盖缘我军马入关。今闻得你家军马却来搀夺，如此则更无好说话也。”（仆闻四军大王永清县为郭药师所败。）仆曰：“贵朝使人已与赵良嗣同趋阙下，朝廷必不许来搀夺。万一南朝先入，亦足可商量。”阿骨打意少解。次日抵燕京北门，两府汉儿官左企弓、于仲文、曹勇义、刘彦宗，契丹官萧乙信等开门迎降。阿骨打召仆云：“今我军先到燕京，你随行尽见，可回报捷。已教写宣抚司牒，今差五百骑相送。”赐仆并随行人鞍马一副，仍令携涿州将官胡德章归。盖德章先与契丹战，为其所擒，囚燕京狱中，至是令归。临行，粘罕遣乌歇来云：“传语童太师，昨来海上曾许水牛，如今相望甚近，欲觅十头，令送来。”仆南发，达雄州宣抚司。（卷一二）
朝廷差赵良嗣、周武仲充国信使副，仍送伴李靖等入燕。仆问良嗣所以奉使事，良嗣不答，遂行。经十余日，良嗣、武仲同李靖、王永福、撒卢拇回， 自燕中赴阙，不言所议。童贯呼仆，谓曰：“良嗣昨有申到语录，与你所说不同。兼你系摘留使人，自合赴阙。本司已作奏状，可取东路驰去。”仆遂行。至阙下，奉圣旨，令中使押马扩赴王黼宅议事。黼云：“在奉圣州摘留所论事理，力争死争，此一节朝廷甚多公。”仆曰：“不意延庆遁走，女真先入关，不得而争也。”黼起立云：“据今事宜有何所见？”仆投黼一子云：“燕地乃中国北户，自祖宗以来有志恢复。比者海上交结，女真已许割还。但缘刘延庆遁走，失入燕之机会，今女真先入据之，轻我兵弱，已肆侮慢。当此形势，于复地未为急，而防后患乃急务也。愚请于复地之间，条画徐制女真三策，以杜后日之患。若女真果以山前山后故地故民尽还本朝，将用我故民守我故地，关山险阻，易为捍御，虽倍益岁赐，则所入足偿所出，得以复境土而绝后患，是为上策。倘女真必欲割留平、滦、营三州，不全归燕地，则宜各守所得，彼得燕山，使守燕山，我得涿、易，即守涿、易。比类高丽、夏国，少与岁赐，彼必欣然听命。若虑日后侵陵，则于广信以北，横斜多筑城垒，严屯军马，仍开掘涿、易两河为塘泺，连接沮洳，直抵雄、霸。彼来则御之，退则备之，是为中策。若且听金人奉圣州之约，止割燕京六州二十四县，全与契丹旧币，姑苟目前之利，徐为善后之计，是为下策。舍此三者，若汲汲于求地，而不计劳费，增岁币，益礼数，兴板筑，姑防一隅，用新附之众，徼幸战胜，徒劳交往，事或隳成，一旦使女真得志，殆将取侮于四夷。是为无策。今女真虽乘胜气锐，但兵少而力分，加之天祚未灭，张觉抗衡，国内空虚，新民未附。我若严备边防，屯集大军，示以威信，遣一介辩士议之，彼方内顾不暇，未必不成上策。惟朝廷议而行之，不可缓也。”黼读至“姑苟目前之利，徐为善后之计，是为下策。”黼叹曰：“可谓苟目前之利，可谓苟目前之利也。公之下策，乃朝廷之上策。于公下策中，更待添些物色。”仆曰：“更添物色，便是无策。”黼云：“允如公说。若彼席卷南来，奈何？”仆曰：“彼方内顾，未暇南来。内忧既绝，然后逞志。某今所论，盖欲弭异时之患，乞公相深思之。”黼云：“虎狼之暴，岂复内顾？兼朝廷大议已定，今又差公作计议使。但著刚著柔，交割取燕山，便是功也。余不须论。”（卷一三）
先是正月初八日以使事出京，未朝见间，李靖先索国书并御前目副本去。次日阿骨打委兀室、杨璞到馆，屏去左右议事。兀室云：“割还燕地讲好事，主上已许，难以爽信。前日龙图、侍郎到来，所论课程税赋，今贵朝御笔岁添十万匹两，无一大县之数，岂能成合？”良嗣等相与言：“海上所议，尽还燕民燕地，是以岁输旧与契丹银绢。今贵朝已将平、滦、营三州更不在议，又要起燕京职官富户民工匠，而本朝岁又添十万匹两，亦非少也。”兀室等复云：“元初海上之约，燕地人户合归南朝，应燕中客人合归北朝，两下进兵夹攻契丹，即马军不得过关，盖欲南朝乘本朝兵势就近自取。今贵朝不能自取，直候本国取了与去，使贵朝坐享地土之利，有何不便？兼课程税赋出在地土，非动贵朝物，何苦吝惜？元约燕地客人合归北朝，如郭药师常胜一军多是燕北人，药师亦是铁州人，恐贵朝要此常胜军使唤，故不欲请，所以将些小职官相对。若贵朝不欲，只发遣郭药师等军还乡亦得。如平、滦、营三州，本不属燕京所管，非奉圣州已许事，不须道也。”良嗣折难久之，兀室等语言益刚。良嗣遂并出御二纸，具道主上圣意，欲得相就和好也。兀室等俱有喜色，云：“即今便去进呈。”至晚，李靖来云：“御笔皇帝见了，与诸郎君商量，亦不多也。”次日兀室云：“夜来收得贵朝流星马文字，却是与龙图宣赞者，何故便改燕京作燕山府？皇帝已议定，更不须理会课程税赋多寡，但只要贵朝除与契丹岁币外，每岁添一百万贯，并依估定价折作绫锦、罗绸、木绵、隔织、绵丝、木绵、截竹、香茶、药材、细果等物，已具目子，如贵朝辄有分毫议减，即便不成和好。兼涿、易州并常胜军并旧属契丹燕京所管，自合归还，且请贵朝军马退那出城，皇帝已约日亲去巡边。”良嗣等以理折对，兀室云：“事已决定，更无移改，请使副安排来日朝见，即便朝辞，本朝更不差回使也。”次日就营拜辞。是日已至契丹拔纳行帐前，列契丹旧阁门官吏，皆具朝服，引唱舞蹈，大作朝见礼仪，每入帐门，谓之上殿。阿骨打云：“我已言定岁添一百万贯，一字不依，更休来商量，便请发常胜军来，及出涿、易州兵马后来，别讲通和礼数。我欲二月初十日巡边，使人疾去，应期复来，不得碍我举军。”良嗣云：“此去京师三千里，正月已终，何以往返？臣等欲只至雄州，入递缴奏，等候回降却来，庶可相及。”阿骨打从允。次晚，南还到雄州，作语录入递待报。时女真既得契丹，故大臣皆言南朝自来畏怯，又见刘延庆败走，左企弓尝上阿骨打诗云：“君王莫听捐燕议，一寸山河一寸金。”故有败盟之意。自南使过泸沟河，即焚桥梁。仆谓良嗣曰：“今天祚复居西京，张觉居平州，女真方护送燕京所得财货归国，其广邀岁币，声言巡边，皆所以疑惧朝廷而自防也。”良嗣云：“虏人自用兵未尝败衄，何自防之有？”仆曰：“兵家当怯守猛战，今女真兵少力分，见处危道，安得不自防？故以巡边意迫试朝廷之应。如仆前日所论徐制女真三策，比见形势正当用之。乞召使副或止令扩赴阙禀议。”欲申尚书省经抚房修写了，申状呈童贯，乞发递。贯云：“主上必不较些物色，但得事了，早班师为上。后来教他别人手里理会。”不肯发越。十日递到国书，并从之。御批云：“不许更生他议也。”
仆复至燕京，兀室等云：“皇帝甚喜，大事已定，止是商量交往礼数也。”仆窃语良嗣：“便可理会山后。”良嗣不欲，曰：“此事闲慢。”仆曰：“御笔令力争，奈何？”良嗣徐语兀室云：“贵朝所须，本朝一一从了，却有山后西京地土人民，并系旧汉地。今燕京已了，若将西京一同割还，乃是契义。”兀室云：“西京路前在奉圣州时曾许，龙图言不要。后来所以只言燕京事，今更不须再言也。”仆曰：“山后故地自海上理会，使人岂敢言不要？但每言燕地，则西京在其中矣。兼贵朝已许本朝收取，今燕京既已割还，西京却在西南，贵朝去远，却如何占守？或闻欲与别家，何若并还南朝，使得故地，亦见交欢诚意。”良嗣等怒仆不合理会山后，必致坏却山前。仆答：“山前后相为表里，阙一则不可守，兼御笔令力争，岂可不尽心理会？”兀室三日不至。良嗣仓皇云：“某本不欲理会西京事，公必欲为言，必连山前事坏了。”仆曰：“御笔令力争，安得不言？”良嗣曰：“但归日语录中载力争之言数段足矣！”仆曰：“臣事君以忠，何可伪也？”良嗣曰：“兀室三日不来，此必生变。适欲呼李靖，令勿议，侍郎言，且更请公面议之。”仆曰：“赖侍郎令呼某来，若龙图一面与李靖画断，即他日御史台公事有所在矣。”良嗣惊窘云：“某意但了燕山事，即吾曹成功，恐因山后坏却，宣赞何苦相戾？”仆曰：“不然。吾曹苟能为朝廷得全燕之地，尽复五关，止出契丹岁赐，使国家幅员万里，因机借势，控制强虏，弭久远表去里单之患，则粗可言功。今既不得平、滦、营三州，又失榆、松亭二关，每岁别增一百万缗，耗竭中国，当自此始。又复不要山后，则燕人志向不一，争端在即，祸衅叵量，尚何自谓功耶？”良嗣云：“纵使虏人见许，必复邀增岁赐。朝廷之力已竭，如何可出？”仆曰：“龙图迩臣也。画此利害，使朝廷罢浮费不急之用，以为守边之资，则有余矣。公见西边争战形势，虽一城一堡必力战取之，缮筑之功，在所不计。盖要塞必争之城，期于必得而后已。仆料虏人之意，西京在其西南数千里，彼必不能守，将必归我，姑少迟之。”良嗣云：“纵使虏人见还，公观今日朝廷事势，如何守得？”仆曰：“得而弃之，此在上意。”良嗣方忧挠间，兀室杨璞至，云：“西京地土据诸郎君与臣下议，言当初得西京时，攻围四十日，军人死伤无数，不易得来，不若与河西家，却煞得进奉。唯是皇帝言：‘赵皇大度，我要岁添一百万贯物色，一字不违，千年万岁却是多少？今却觅西京，如何违得？兼我在奉圣州时，心上许了。不若与去，共他大朝交欢也，胜似与河西家。然其间人户却待起遣将去。’”良嗣相与辩之，兀室云  ：“此事亦得皇帝处分。民土尽割还贵朝，只却要些答贺。”仆答：“若贵朝应副西京民土，朝廷岂无相谢礼数？”兀室曰：“此中亦遣使人，须当道破，只得一年之数，赏此军人，便是礼数了也。”差大使银X孛堇、副使耶律松等持誓书，等越两日，同发至阙下。（卷一四）
三月旦使人至馆，初五日朝见。使臣退，上朝奏事。上问：“金人何故要添许多岁物及起燕京人民？”良嗣对以“女真性贪暴，唯利是从，他不恤也。”扩奏：“本朝兵威不立故也。”武仲云：“赖陛下圣德，阿骨打心服，不尔边患岂易量耶？”上云：“女真贪暴，残贼民物，虽黄巢不是过也。岂能久耶？然彼既入关，先据燕京，朕恐为后患，故不惜岁增百万缗以啖之，且解目前之变。今既同山后许还，亦足见其归意。斯亦卿等之力。”良嗣曰：“计议山后，马扩力最多。”上云：“闻马扩颇知书。”良嗣曰：“马扩系武举。”仆奏：“臣系秦嘉玉榜尘忝，久被陛下教育。”上云：“若非知书，安能专对？”是晚奉御笔：“马扩特除武翼大夫、忠州刺史、兼阁门宣赞舍人。”
是时再遣使往燕，议交割燕山、云中月日。未行，往见枢密郑居中。郑问守山后之道，仆曰：“朝廷欲如何为守？”郑云：“见诸公议，欲用彼土豪杰，使世守之。”仆答：“山后自汉筑云中、朔、武等郡以弱匈奴，孝文时任魏尚守之，匈奴不敢犯边。今与山前山后为表里，乃边防要害之地。傥土民有力，犹不可使之守，况自金人蹂籍之后，烧掠殆尽，富豪散亡，苟延残喘，契丹至则顺契丹，金人至则顺金人，王师至则顺王师，但营免杀戮而已，岂能守耶？”郑云：“如此当用多少军马则可？”仆曰：“唯多益善。苟恐费大，亦须三万人。万人屯云中，余分戍要害之地，择贤能将帅委之，朝廷损浮费之资，移以应付三五年，人心乐业，则边防就绪矣。”郑又问云中帅张孝纯。仆曰：“孝纯久帅太原，通晓山后血脉，更以二统兵官辅之，则可矣。”郑皆然之。孛堇等先归，仆与益等留涿州十日，候宣抚司发到赏军银绢三十万匹两。方发至燕京，兀室、杨璞云：“计议事已定，但日近有燕京界职官赵温信、李处能、王硕儒、韩P等逃去南界，请先遣回，然后可议交割月日。”差撒卢母同赵良嗣往雄州宣抚司取人。经七日，缚赵温信回。粘罕释缚赦罪，复以温言抚之。
（四月）十一日朝辞，阿骨打坐所得契丹纳跋行帐前，列契丹旧教坊乐工作花宴。宰执左企弓以次缙笏捧觞为寿。是时阿骨打形神已病矣，顾益等云：“南朝许大事，你几个使人商量了，功绩不小。来日好去。”复差杨璞为聘使，报许四月十四日交割燕山及山后幸踏地里，交割南归。十三日达雄州，宣抚司摘留，仆随遂入燕。（卷一五）
十九日，金人使赍御押地图来，宣言令童太师、蔡相公拜受。童蔡惶惧，问如何处置，扩往谓之曰：“若论御押，一如本朝御笔，前此累有御笔，何尝使粘罕元帅以下郎君拜受？此太过当。”金人无对，遂许不拜。先是，李嗣本姚平仲军交燕日运粮夫夺女真牛马，杀一女真。至是整留会，偿人命及牛马价钱，复为平之。（卷一六）
谢登宝位使来，阿骨打自燕归国，死于半途。吴乞买嗣立，故遣使来谢。差张璩充大使，差马扩充副使，至燕山，又进至蓟州，接见大使富谟古、副使李简。
扩至燕山，与王安中论燕中事。是时已授常胜军田，约来年夏减罢请受。仆因言：“燕地新边，必知所以治之之序。首当缮篱落，次招抚流民，又次当置弓箭手，最后授常胜军田也。至如罢常胜军请受，尤宜款缓，待其辟田就绪，乃可罢也。仆初入燕，诸路正兵有十五万余，童宣抚带还外，尚有八九万人。选三万备战，余尚五六万。除诸处占破外，可以入役者三万人，离而为四，又于诸处雇募万人，每城得二万余人，齐举筑蓟、景、檀、顺四州，每州计雇工不过五万缗。更以五万缗充犒设，通用四十万缗，一月可以就绪。边固则土疆可守，人心自然安处，易于安抚，此缮篱落乃为最也。燕地自女真入关，军民士庶往往逃窜山谷间，宜招诱宽恤，使之归土，此招流民为次也。燕中自罹兵火，田地荒旷，招置弓箭手，如陕西新边法，许诸色有武勇少壮人投充，每户给田二顷五十亩，官给耕牛战马种子，分官统隶，不唯荒田得耕，兼籍兵威守边，压服新附人心。此置弓箭手又其次也。常胜军见请钱粮亦不宜遽罢，使无所恋。将契丹自来特留放牧牛马闲田，分授与常胜军，依仿弓箭手法，官给耕牛种子，俟三两岁，耕垦有成，渐次减罢请受，则无侵夺民田之患，外有开垦之功。候塞外宁息，议减戍兵，此治燕至要也。”安中云：“今已授常胜军田，见患侵夺民土，又天荒旷土，皆为所占，无复措画。如公所论，何以加之？惜乎后时也。”
扩既受命，复至太原见童贯。贯问仆燕中事宜，仆以常胜军授田利害、所答王安中治燕次序之语一一白之。贯惊，因云：“吾窃虑常胜军将来为患，欲与削了，如何？”仆答：“如某至愚，亦知常胜军他日必为患。然而自今女真顾虑，未敢辄肆举兵者，盖忌此项军也。若遽削之，不唯金人窥觇，兼此军即便起变，是自引惹，莫若因而用之。”贯云：“其术安在？”仆答曰：“今药师之众，止是三万余人，多是马军武勇。太师诚能于陕西、河东、河北三路选摘精锐马步十万人，分为三部，择有勇智器识可及药师者，三分统之，一驻于燕山，与药师对营相制，一驻于广信军或中山府，一驻于雄州或河间府，犬牙相临，使药师之众进有所托，退有所忌，则金人虽肆他意，岂易敢前？”贯云：“甚好。但十万人不易那，我当别有措画。”仆云：“国家挫威，皆自延庆之遁。傥当时再起种师道，提许多西兵举事，却不至如此误国家大事，每窃叹恨。”后乃置四总管，置王安中，而用蔡靖也。
扩将行，童贯呼李宗振、辛兴宗、企宗、永宗、孙渥、姚友仲、杜常、兰整洎仆十数人环列，以金杯酌酒第饮。贯曰：“山前任帅非材，已生弊病。今割得山后，择帅非细事，尔等各举所知。”宗振等自陕西六路、河东北诸路武臣遍称举之，贯皆摇首云：“此太平地分可作边帅，山后新边，须得一文武兼通、智勇公廉、识诸国人情者，然后可用。非吾马宣事不可也。如公镇守云中，用几何军马？”仆曰：“当用三万人。”贯曰：“国家阙乏，尚可损否？”仆曰：“至微非二万人不可。若云中屯万人，则万人分诸处已少矣。”贯曰：“二万人则可办，每岁当以三百万缗资军。凡有辟用人材，当一一依从，如此几年可以成就？”仆曰：“一年则费力，二年即省力，三年即得力，事可成矣。”
月末抵云中，是时粘罕归国，谋南侵，留兀室权元帅。遣人来，令使人参拜，仆辩论久之，兀室使高庆裔来，云：“二观察既不肯拜，不敢固逼，亦不敢相见。山后土地，切缘相国暂归北中，不敢专擅。兼贵朝收了燕山逃去取官，誓书所载，各不得收纳叛亡，贵朝已先失约。山后地土虽系所许，难以便行交割。”仆答：“职官富民逃归，乃张觉之罪，本朝已斩觉首函送。职官富民见今搜刷遣回，即非纳收叛亡。如贵朝言定山后，更别无经略，及至先交了蔚州，却纵兵马取夺。本朝不敢占护，恐致纷争。朝廷已责谭稹，再委童太师，此望相照，早得交割了当，使两界生灵安堵。今若轻信群下之言，则两朝和好大事，何时是了？”庆裔曰：“前日人言蔚州有贼兵，本朝已发军马去剪除，却得贵朝宣抚司文牒，遂且纵放教归。今来山后地土已是许了，到头翻悔不得。只是贵朝敦笃誓好，无相恼触，女真家纯实，必无相误处。前来累有文书去，将职官富民早发过来，便是交割。”
十二月上旬还到太原府，童贯询境上所见，对以金人编埒汉儿乡兵，增戍飞狐灵邱，每以张觉为言，邀索所失官户。观其举措，甚有藏蓄。愿太师速营边备，移陕右兵助郭药师，以防金人不测入寇，不可忽也。贯云：“他国内人心未附，岂敢如此？我当亲到燕山措置常胜军及制置河北诸帅兵，便他敢来时，亦不失事。”（卷一九）
天祚驱鞑靼众三万余骑，乘粘罕归国，山后虚空，直抵去中府袭击。兀室率蔚、应、奉圣州、云中府汉儿乡兵为前驱，以女真军马千余骑伏于山谷间，出鞑靼军之后。鞑靼溃乱大败，天祚南走。兀室遣娄宿孛堇以马五百匹追至武州界， 天祚欲趋武州，南投大朝，为随行僧所劝。谓南朝弱，必不敢留隐，当为女真所索。等辱，不可再辱。莫若径归女真，亦不失为王也。天祚意决，不进，娄宿追及，乃下马跪迎，天祚请北面拜降。兀室遣人护送归国，削封海滨王，置诸东海隅，逾年而死。（卷二一）
童贯交授银绢毕，离太原，由真定府、河间、莫、雄州入燕。扩自保州入莫州，迎贯于任邱县。语兀室已擒天祚事，谓贯宜急备边以防女真为患。彼怀张觉之憾，恐粘罕回来，不测作过。贯云：“我今去燕山葺治兵马，盖为此也。”贯至燕中，抚犒郭药师以下常胜军，罢王安中，升蔡靖为宣抚使，兼知燕山府。奏请河北路置四总管：中山府辛兴宗，真定府任元，河间府杨惟忠，大名府王育。各为逐路副都总管，皆与招集逃亡军人及招刺诸处游手人充军，以为备边之画。
仆至太原，见童贯差与辛兴宗充使副持军书移粘罕军前。贯曰：“见粘罕休争闲礼数，且了大事。只议交取蔚、应二州及飞狐、灵邱两县，其余地境尽画还金国，庶几易了。仍探赜粘罕有南侵意否。”到茹越寨，闻粘罕已遣隆德府所逃常胜军先出五台山繁县山路，及易州所逃常胜军韩民义等先出飞狐、灵邱县路，为探赜南边防虚实，遂条具利害，乞急发逐处军马上边，过作堤备。画一入，急递申宣司。参粘罕，粘罕云：“宣抚司回文中不说别事，二承宣到来，有何事理会？”仆曰：“两朝自海上来交欢，今已数年。贵朝先帝大圣皇帝与本朝各以气义相结，不爽元约。贵朝许割还燕地，本朝许岁奉金币，俱有信誓，永远和好。山前已交受了，止有山后土地，中间缘童太师休致，暂委谭宣抚交割，为不知首尾，又幕府非人，遂有不周事节。今主上黜罢谭稹，再起童大王来，盖为与元帅国相皆始终主张和好，庶得易为商量王事早了，使两界士民安业，各享太平，专遣某等上禀。不知山后土地取甚日交割？”粘罕笑曰：“你家更无人可使，只委内官。山后地土元初许时盖为大圣皇帝恩义，酬答赵皇海上交结之义，各立誓书，永远和好。不谓大宋皇帝才崩，舆榇未及归国，地土交受未了，贵朝早已违誓背约，阴纳张觉，收接燕京逃去职官民户。本朝累次追取，只是虚行文移，夸诧幅员万里，国富民众。本朝虽小，却不曾敢失道理。待与贵朝略辨曲直则个。”扩观粘罕自擒天祚之后，为刘彦宗、余睹、萧庆辈所[，然意尚犹豫。会隆庆府义胜军叛，王禀、耿守宗追击，其三千人奔大金国，具言中国虚实。又易州常胜军首领韩民义怨守臣章综，率五百人见粘罕，曰：“常胜军惟郭药师有报国心，如张令徽、刘舜仁之徒，因张觉皆觖望。”由是彦宗、余睹辈力劝南朝可图，仍不必以众，因粮就兵可也。粘罕于是决意入寇，而有是言。扩曰：“天祚失道，任用奸邪，天厌人离，故为贵朝所破。本朝亦怨其悖礼败盟，所以相助，共为讨灭。今国相或欲却要山后州城，不尽交割，亦在商量，亦不须遽相失欢，一旦致两大国交兵，却几时休得？兼本朝亦岂为此未交割地土愿致兴师？然此事非小，利害所系，愿国相深思之。”粘罕云：“你意下待如何？”仆乞退左右而言之。粘罕云：“我国家中论事，不尚退左右，要得人共知。”仆答：“此系两朝大事，未商定间，恐人传播，别致异议，则难成事。”粘罕微笑，以手挥左右悉退去。仆答：“童大王来时令覆国相：本朝缘谭稹不务大计，辄生事，从李石、张觉私请等事，主上亦自知是失，愿国相念以旧好，同灭大辽契丹，不为深较，使两朝生灵安帖，即于许山后地土，只便交割蔚、应两州，其余尽还贵朝。若蒙俞允，便告示及一的确日期，各自安抚边民。日后国相不拘欲要何物，但请见谕，童太师当自一一奏上应付。”粘罕笑云：“尚自待要两州。我若与你，又是和西京人民存住不得。山前山后，乃是我家旧地，更说做甚？你家地土却须割取些来方可，是省过也。”仆答：“朝廷自海上遣使，数年间使客往还与兴起人马应付贵朝，费用多少？本为两朝和好。今国相一旦听奸人斗作，却寻厮炒处。且贵朝所任用者，尽是契丹旧时职官，只要搀搅生事。万一不得已交兵，须各有损折。兼河东、河北州城坚固，军民皆习战斗，若有仓卒，众必据城坚守，如何容易间便攻打破得？不过是掳掠得些少四外村民，纵有所得，则利入军人手；傥有所失，则害在国家。且杀了一个南人，即是与契丹报仇；杀了一个女真，亦是与契丹报仇。今贵朝灭尽契丹，又得南朝金币，得早休兵，各享太平，真是上策，岂可容易更言战斗事也！扩久被命奉使，不敢不为两朝极尽忠言，乞国相深思之。”粘罕云：“你说得也煞好，只是你南家说话多生捎空，（谓虚诳为捎空。）你使副只今便辞，我专遣人使就宣抚司商议大事去也。”翌日馆中供具良厚，撒母笑曰：“待使人只此回矣。”盖示决入寇之意。（卷二二）
马扩归，到太原府宣抚司，以往来所历事节答语录目呈贯。贯大惊曰：“金人国中初定，些少人马在边上怎敢便做许大事？”仆曰：“某去年云中回，便以此事覆大王，劝大王三路摘十万兵，分统以压助常胜军，乃是预知此意。在任邱县论金人已擒天祚事，保州所申乞急备边，于京师又劝大王提十万兵出压境，计议交割，皆某预知此贼深怀张觉之憾，为契丹亡国之臣激发，必生不测之变。大王皆不之信。扩观事势，必乘我边面无备，踏足走入来。大王须急作堤防。”贯云：“我自得茹越寨所申条画事件，即行文下太原、真定、中山、河间、燕山府路，令分定策应牵制路分，及令郭药师排办军马出城下寨。令若合太原府路军民兵义勇、胆勇、义胜等军，须有数万人，我近已令发胆勇人马上边，更令李嗣本于代州近城踏屯十万人寨地，昨又曾摆阵耀兵，莫他闻得如此声势，亦未轻易入来也。”
马扩归之次日，代州关报金国元帅府差使副撒卢拇、王介儒来，宣抚司差机宜朱彦通及仆充馆伴，出所赍军书，说纳张觉渝盟等事，及传粘罕已兴兵，意极不逊。贯亦复善待之，答云：“许大国事宜须商量，何故便有此事？”撒卢拇云：“军马已起，更商量甚的？”介儒云：“若是急著手脚好商量时，也须较得些。”贯云：“即今馆伴去说话，有事但见谕，足可相应。”撒卢拇等起归馆。彦通询：“粘罕国相辄言举兵之意何也？”撒卢拇云：“兵已起，更不须商量。元帅国相军马自河东路入，二太子军马自燕京路入，更不杀戮人民，只是传檄抚定。”彦通答云：“两朝许多时讲和好，更便不通些音耗，便起兵来，是甚道理？”介儒云：“只为贵朝失道理，所以致得如此。”仆答云：“兵，凶器，天道厌之。贵朝吞了契丹许多国土，亦藉本朝声势，方能尽灭之。今一旦不肯顾已前契义誓好，便先举兵，不道南朝许大世界军民事力，若朝廷省悟，略行更改，怎容易近得？不过虏掠得近边些小民户，却日后干戈几时定得？”撒卢拇云：“元帅国相若怕贵朝事力时，却不敢便入来也。如今檄书将次到来，承宣亦须见理。”介儒云：“事已如此，自家懑这里斗口做甚？承宣若能劝童大王急行奏请，只且割与河东、河北两路地土，以大河为界，存取大宋宗庙社稷，却是能报国也。”仆答云：“此谈何容易！看来贵朝听狂悖之言，却把本朝作破坏契丹看待，但恐后来自被祸患不小耳。”撒卢拇微笑，有自得之色。彦通同仆出馆，归宣司，具告童贯。贯惊愕，令彦通与仆列衔供状，连夜备奏。贯与参谋宇文虚中、机宜范讷并王云、朱彦通等议赴阙禀议。
是日，扩见贯惑幕下谬懦之议，若果退，则使粘罕知不出刘彦宗等所料，气势愈振，必难制遏，遂具一子，论“粘罕缘刘延庆军败，继有张觉之隙，遂听刘彦宗、余睹、萧庆辈语，乘我边面空虚，乃敢渝盟，两路直入。然而见入贼马不多，全在大王乘机应变，力为措画御捍。且贼所忌者有四，所幸者有三：一则忌郭药师下常胜军勇于战阵。二则忌河东、河北两路坚城可守，卒不能攻。三则忌各敛民兵城守养锐不轻出战。四则忌选择兵将，头项递相照应，待其退回，前邀后掩。此四忌也。其一幸大王退避，诸帅无统，军民气丧，不能更相应援。其二幸我不急就措画河北、河东两路重兵，遮护根本。其三幸我区别归朝官不用，上疑下惧，自生变乱。此三幸也。其观河东路险地多关隘，人谙战斗，贼必不能长驱。唯河北路虽雄、霸州至顺安军有塘泺，但广信军、保州、中山、真定府皆是坦途，万一常胜军有变，燕山失守，贼马乘之，定于太原长驱南渡，愿大王审度事机，速移司入。真定府与太原系邻路，足可相为应援。兼城坚粮多，加以大王据之，左右多西人，惯熟守御。金贼虽入境，决不敢越以南渡。兵法云：攻者常自劳，守者常自逸。决可挫彼锐兵于坚城之下。”投之。贯笑云：“许大紧急大事，此公容易来入议状。”仆答曰：“大王任国家许大兵柄，不特于诸路，虽天下亦视以轻重。当此紧急报国之时，在大王不得不勉之。况交结女真，恢复燕山事，乃是大王经手，今有此窟窿，却需大王与补了。不惟在别人不知金人情伪，不能补得，兼不得使别人补了。此言非特系国家利害，亦系大王一身利害，乞大王深思之，无惑众人苟且之议。”贯阳应：“甚好，来日且过真定。”其实欲遁矣。既出，孙渥握仆手呼云：“子充奈何？自此以往，天下定见土崩瓦解！”适有关报，金人已打破马邑县，游骑已至代州城下。仆以札子草示渥。渥云：“若能如此行之，则何以加诸？第恐无后著耳！”次日诸监司见仆，皆称云：“闻廉访请大王守真定，议论妙甚。”仆谓：“兵家贵知己知彼，不可见彼威势，便不顾己事力也。傥大王一一肯听行之，贼不足破也。”仆再见童贯，再禀宜早过真定，恐不测燕山路贼马事逼，贯大怒斥仆云：“你为家小在保州，故要我去真定，只是要去保你家小也。”仆心知是为机幕所夺，恐惧欲遁，乃答云：“大王既如此说话，是不思国家患难紧急，扩愿听大王入京。然不忍见大王失此，名节扫地，为众人唾骂杀去也。”贯良久复云：“你岂不知我随行无兵，如何御此大敌？”仆对：“大王若往真定，何患无兵？不惟诸处选刷，尽有可用军马，廉颇思用赵人，如河北路民兵足得调拨使用。”宇文虚中云：“向日燕山之役，河北人民往往举城恸哭，官员部押有自经于路者，岂能比廉颇时耶？”仆曰：“前日开拓燕山，缘久太平，军民不惯调发，故有厌怨。今日则番骑入寇，孰不顾惜乡土，营护骨肉？此人人自为战之时，岂自当虑？傥稍加总统，尽系死战之士。”贯顾仆搔耳云：“安得三万人与此马宣事，却须做得一拍。”仆答：“若大王果能付扩三万人，则便有十万军使用。”于是差仆专往真定、中山府招置忠勇敢战军马，专一统制。
十二月初八日，仆与宣司同离太原。贯南归，仆东过真定。途中写画一急切事务申贯。一乞人马甲，令委州县取破碎旧甲并工联缉，无虑日成数百领，旬日之间则足用。一乞战马，数内选择，可得千匹。一乞委逐州各招忠勇敢战人，择官统率，互相应援，将归朝人有勇武者激劝，编入行伍，使为前锋，将其家小移近以南州军，厚加给恤。一乞将陕西五路精卒取径路发赴河北、河东，使助守御。一乞摘那胜捷军一千人，付某充衙兵，以为招置军马之本。一乞或不测虏人南渡，边防失守，则循唐故事，奉大驾入蜀，委一大臣留守京师，以图恢复。贯书报皆从之。（卷二三）
先是，被童贯之命，招置真定、中山忠勇敢战军马，专一统御。扩急趋保州，取家属南归，复过中山，则已见烽火连举五把。次日至真定，刘k委扩提举四壁守御。靖康元年正月七日，拜上登极，赦。扩密遣人入京师具画一奏，具说虏人南寇，步骑无二万人，又时已春首，彼难久留，乞坚守京城，勿轻出兵。扩取官私马无虑三万匹，召募勇敢必战之人，各授器甲，略阅队伍，每五千人为一领，分屯要害，密檄诸道勤王之兵，并力齐进，预戒河东、河北，多设邀截。彼不过二月中必退。京师之兵蹑其后，河外之兵邀其前，彼方阻河势迫，乘机击之，可使匹马不回。后因职事与k之子新授浙西市舶提举子羽议论失欢，子羽乃与路分钤辖李质等同谋谮害扩。癸巳，扩晨往谒k，坐未定，k密备兵卒在庭，呵扩下曰：“尔安得反！可斩之！”扩大呼曰：“时事如此，方用人之际，岂可听小儿子谮诬，欲害士大夫乎？”k曰：“不干渠事！”扩曰：“扩与令嗣提举不足，众人共知，何谓不干渠事？且公欲斩人，亦须责文状否？”k辞曲，不复言斩，乃曰：“送之有司。”遂置扩于狱中。子羽作奏劾，诬以约虏人献城事。二月得旨，令提刑司置院检勘，具的确情犯闻奏。（卷三二）

3 靖康城下奏使录（郑望之）
靖康元年正月七日，望之任尚书驾部员外郎，往太仆司选马。兵部尚书路允迪来传语，约同到都堂问子细。既到都堂，见官吏纷扰。望之径入，太宰李邦彦、阁子宰执具在，亦有从官三五员。少宰张邦昌正行步前，执望之手曰：“郑郎中在此，可往。”时有一内官在侧，邦昌即令任奏云：“已差驾部员外郎郑望之去。”望之白云：“不知何事？”邦昌云：“适得何灌奏言，金人已到城北，朝廷且遣使人出来劳军，却恐有商量。”望之又云：“乞见上，得使旨乃行。”邦昌云：“有甚旨？贤且往军前看他家如何。”俄有内官一人同来传宣，令押奉使出门，借尚书工部侍郎充奉使大金军前计议使，副使差高世则。（后闻得朝廷差叶三省，未到间，望之适到都堂，遂被差委。）是时仓卒，更不暇往。国信所关，鞍马袍带。邦昌顾小吏取公服，允迪假金带、鞍辔、狨座。上马到安远门登城，见何灌人马在城脚下摆布。遣语音高大者过濠，望金人军前声言：“朝廷遣工部郑侍郎往军前奉使，可遣人来打话。”见一紫袍人称太师，一白袍人称防御。紫袍人系燕人吴孝民，白袍人系金人。吴孝民云：“皇子郎君到赵州，路上截得今上皇帝即位赦书，以手加额。既是上皇禅位，无可得争，却与他讲和休。如今来南朝，只似买卖也似。”望之问：“买卖之说如何？”孝民云：“要割大河为界，更要犒军金帛。”望之云：“如此则非是买卖。譬如有人买绢一匹，索价三贯文，买者酬二贯五六百文，又添一二百，遂成交易，如此谓之买卖。今既要金帛，又要割地，而彼无一物与我，岂可谓之买卖？止是强取。”孝民更不说话，便要入城。至都亭驿时约四更多时。才到驿上，赐到御笔适至：“知郑望之已回，不知有何语，一一先奏来。”（卷二八）
八日，同二使人到崇政殿门外幕次。上御延和殿，望之、世则先引见，具奏孝民所说及折他之语。“孝民似不悦，今引见孝民等，若有所说，乞未可遽答。”上行过崇政殿，方引班，孝民等升殿跪奏皇子郎君截得赦书之意。“今来议和，皇子郎君要一大臣过去。”上即云：“李与郑望之过去。”班退，引孝民却到廊下幕次，孝民便要催促出门，望之云：“虽是李枢密同过去，缘未曾得使旨，且到都亭驿，同太师等早食罢，与李枢密再对了，方可出门。”寻同再对。上云：“若及割地即为许岁币，增三五百万不妨。”望之奏云：“三五百万不为不多，然国家常赋外只茶盐钱岁收二千五百万，若与他费，办集有余。”次论及犒军金银，可许银三五百万两。又命押赐金一万两及酒果与斡离不。孝民屡前逼出城，缘伺候赐金酒果，所以逗留，上马时日落多时。出万胜门约一二里间，日已昏。比至孳生监，一更多时。见斡离不，但讶国家违盟，纳受归朝官，及赐平州张觉杀金贼之诏。如此三五事，都不及和议。乃云：“夜晚，俟来日相见。”云：“有皇帝赐到金一万两及酒果。”乃云：“令吴孝民交割来。”（上件斡离不语，俱是译出。后问得是王I）是夜宿孳生监。才到幕次，萧三宝奴、耶律忠、张愿恭三人过位来，首说及张觉等事，“缘此金国举兵。既入界，闻上皇禅位，圣上登极，皇子郎君意便回，只讶南朝不遣使人来求和。”望之云：“朝廷已遣给事中李邺去，不知甚处逢大金人马，更不曾得消息。”（邺系上皇未禅位前遣去。）三宝奴云：“李给事却是上皇遣来，皇子郎君道：‘不他今上旨意如何？’”望之云：“主上即位十余日，上皇南幸，朝廷仓促未及遣使，而人马已及城下。”望之又云：“女真本一小国，初以人马强盛之势尽灭契丹。终能以礼义与中国通好，岂不为美？”三宝奴等咸言甚好。望之又云：“若一向恃强，务欲并吞，但恐天理不能如此。”三宝奴云：“皇子郎君意亦如此，但自入界不见遣使来，制脚不定到此间。今来和议，无虑不了。但南朝多失信，须要一亲王往大金为质，古亦有此事。”望之又云：“古人有之，如燕太子丹质于秦是也。然太师岂不知周郑交质，卒至交恶。果为大计，质亦何恤。若将他亲王过去，万一感风露之疾不起，以人情言之，在贵朝亦不得不悔，不成更要一亲王去也？此事无益于贵朝，恐不须商量。”三宝奴微笑，又云：“北朝以人马到处为界，今已到汴，然皇子郎君只要以河为界。”望之云：“朝廷自来只倚道与金国讲好，以燕山为藩篱，内郡及都城不为战守备。不意燕山失守，主上嗣位未旬日间，正是做手脚不迭，亦非事力单弱。若皇子郎君能以中国为重，结为邻好，足以光辉史册；必欲以河为界，此乃恃强有所邀求耳。且南朝得北朝地守不得，如朝廷守燕山是也。归朝官往往先叛。北朝得南朝地亦恐难守，盖人情向背不同，岂有一向宁帖？不若多增岁币，此事却可商量。”三宝奴云：“南朝得北朝地固不能守，北朝得南朝地岂守不得？古人有守得者。”望之云：“耶律德光到汴京不及一月，如何谓之守得？”三宝奴云：“有守得底。”望之云：“北边种落得中原地，无如拓跋魏。然自拓跋南侵，改为元魏，已百有余年。当时所立君长，犹中国之人也，用中国之礼乐、中国之法度、中国之衣服，故中国之人亦安之。今大金岂可以拓跋魏为比。”又微笑云：“旧日三关也属北朝来。”望之云：“国家财赋各有转运使总领，独河北籴便司。盖河北缘边州郡，多是塘泺地无出，故朝廷支降钱本，籴便司和籴斛斗以给诸边。太师若论三关地，政是塘泺地所在。不若问朝廷多增岁币，又无水旱之虞，岂不永远？太师更熟虑，即是长远。”三宝奴云：“枢密、侍郎瞒各自尽忠尽节为国家，说得甚是。但许多人马远来，不成只恁空去也？大金人马不似南朝健儿，逐月有请受。”望之云：“若是讲和，却存旧好，所有金军，朝廷须是犒劳。不知有多少军？”三宝奴云：“河东国相二十万，皇子郎君一头项三十万。如今讲和，便遣人去止河东军。此事朝廷不要迟疑，早了便宜。这里许多军住久，是坏了您家人民田种。”望之云：“昨日面得处分，若说犒军，可许银三五百万两。此数亦不易出也。”三宝奴云：“金人去家有六七千里，动经一二年，须是逐人得两锭银一b金方得。”望之云：“太师开许大口，又似以河为界，好难商量。”张愿恭云：“说道东京人家富庶，家家便设一锭金，今来须官中民间尽底将来赎取性命。”望之云：“此非是讲和之语，意在强取物耳。请太师问归朝官，按月请受尚有拖延不足之时，那里得许多金银？若谓民间富庶，缘京师四方客旅买卖多，遂号富庶。人家有钱本，多是停塌解质舟船往来兴贩，岂肯闲著钱买金在家顿放？”三宝奴等意甚不悦。乃云：“来日皇子郎君相见时，枢密、侍郎莫要如此底死争，恐坏他两朝和好事也。”
是日早，有韩宣徽过位相揖云：“皇子郎君遣人去打城也。”望之云：“既是讲和，何言打城？”韩笑曰：“且要耀兵。”早食后，斡离不请相见，云：“我遣军去打城，适已勾回。”望之云：“既是讲和，打城是甚意度？”斡离不顾左右笑，（是日晚回城中，问任。早间攻打城北，少时而退，灌死之。）又云：“讲和事，此自遣使人去朝廷理会，兼自有书。”望之求见其书，又云：“不须。”（盖是夜来三宝奴等已说了详细，知使人难其事，故更不说及。）三宝奴、耶律忠、王I于斡离不处受书，又出一幅不封，乃是所须金银、牛马、表段等。（番语以帛为表段。）金五百万两，银五千万两，牛马万匹，表段百万匹。望之即语三宝奴云：“必欲如此数目，是无意讲和。国家幅员虽广，然出产金银不过五七处，岁贡有定额，间有不登其数。既有岁贡，即有岁用，如何有许多积蓄？且如马，国家下川陕两路，以茶Z博买西南夷及西番马，岁不过一二千匹。其间又有倒、死、病、瘸。昨来郭药师守燕山要马，朝廷下川陕马司应副。试问药师，其马堪与不堪，与元抛数足不足，即见得城内有马不多。耕牛尽在城外民间，城中所有，多是宗室国戚人家养三两头牵驾座车子。”药师在旁云：“侍郎不须如此说，且送得七八分来。”望之云：“少保虽是力屈而降，上皇恩德亦何可忘得？皇子郎君以主上恩德，务要讲和，实宗庙社稷之福，何可应付得足？今若许了七八分，若不足，又是失信。岂不害事？”药师向西退身，斡离不返顾三宝奴等，番语少项，催使人回。又出玉束带玉篦刀子及马一匹，付三宝奴献上。连催使人上马，即与三宝奴、耶律忠、王I等前来。
十日引见三宝奴，就殿上进呈书。上顾敏如何，敏对云：“事无可奈何，待更商量。”出到殿门，宰执、阁子内三宝奴等入使人幕次，方见所进书。乃知所邀三镇，及要亲王一员候军回日送到河，要宰臣一员同往交割地界。（卷二九）
先是，二十二日宣召李与望之对福宁殿。上云：“国家无许多金银，禁中却煞有珠玉等。卿等可过去商量，以此准折。”有一内官传宣，令便出门到寨中。（金人留孳生监三两日，即移寨牟驼冈，过孟阳河一二里。）不久王I来云：“皇子郎君已知枢密、侍郎来，传语枢密、侍郎，缘打掳站跬吠矗畏风。若别有事商量，候晚间相见。若只为犒军金银，此已别差一番使人入去，便不须相见。”望之度不可见，即语王I云：“国家委无许多金银，皇帝意甚不足。早来宣诏，云禁中有数世宝藏珠玉及象牙犀角，欲以此准折。”王I云：“皇子郎君亦爱此等物。前见高观察所执笏，借去看，极爱。枢密、侍郎如今归去后，便可办下所有珠玉等，别做一日便押取来，须有商量。”回城中已申时后，入对福宁殿，具奏前件语言。上云：“岂非二太子先去了也？”连云：“是是。”（望之初不测圣意，后来闻得术人楚天觉曾奏云：“胡分野大将星已遁。”又曾对李纲云：“可惜走了。”助成纲劫寨之计，楚天觉深有力焉。当时虽是传闻，后来见纲自撰传信录云：“本期二月六日举事，盖阴阳家言是日利行师。而姚平仲先期于二月一日举兵。”以此知所传皆实。）又云：“珠玉待尽般在宣和殿，一齐将去。”二十九日，宣召宰执等同对福宁殿。上云：“珠玉煞不少，尽在宣和殿，可同过去看。”自福宁殿西廊下转过宣和殿，珠玉皆用笼匣盛放，内官梁师成举起一玉杯，外碾成螭龙形。云：“此盏只碾作工价几千缗。”上云：“不知要做甚？”却过福宁殿，令梁师成专管津般赴军前，令与望之同共管押前去。二月一日，同出城，其珠玉、犀角、象牙等尽在野地顿放。太师耶律忠来相见，云：“皇子郎君令来交割 。”袖中出数目子，耶律忠云：“枢密且坐，只与侍郎去交割。”却到野地铺褥就地坐，有归朝官六七员在彼。逐旋抬过珠玉来，耶律忠云：“皇子郎君教逐件估出价钱。”望之云：“此皆稀世之宝，凡目所未睹，如何估得价值？”有一归朝官向望之前附耳云：“估价是好意，侍郎高估价不妨。”望之遂逐件约略高估价钱，通计价钱百万缗。耶律忠回，笑云：“皇子郎君甚喜，传语侍郎，明日相见。皇子郎君道，少许多金银，却着这些价钱准折，待要做恩数。”是夜约四更多时，刘都管高叫云：“相公懑悉起，你家人马来厮杀也。”厅前大烧起柴火，若天明。康王颇惊骇，望之密曰：“若王师胜，彼必不敢害我，因我以求和；若他家胜，王在城外已半月日，岂预知劫寨事？政不须恐。”康王颇以为然。二日，斡离不请康王及张邦昌等相见，帐前自家旗帜数百面，俘虏到将校数十人，再三诘责。邦昌云：“必不是朝廷如此，恐是四方勤王之师各奋忠义，自相结集，故来劫寨。”斡离不云：“待道是贼来，怎生有许多贼？相公们只可道朝廷不知也？”次日望之入城，具奏耶律忠交割珠玉之意及邦昌所说。上云：“已错了。”又云：“恁地后，怎生整顿得起？”望之奏云：“三镇岂能交割？势必用兵。城下之盟，姑随顺使去耳。譬如富人家，有贼三两人当昼逾墙，而主家觉之。然得力强壮仆子出外干事，只有老卒稚童姬婢之类在家，如何擒捕得获？今日之事何以异此？陛下在东宫时，闻朝廷人才、军政、纪律、帑藏、财用、将帅、士马如何？在臣为陛下画用兵之策，但见有可击之理，而不知无可用之人，此不思之甚也。”上又云：“已错了。”（初种师道以为三镇不可弃，城下不可战。在朝廷则坚守和议之约，候姚古到来，兵势益盛，共同商量。军中自遣使人往，谓三镇国家边面所系，决不可割，若割三镇，则我等将帅用兵无已时。据三镇赋入所得增作岁币，庶几和好久远。如遣使三两转，势须逗留半月。重兵密迩，彼必不敢远去。计虏孳生监粮草渐竭，势须北还矣。过河以骑兵尾袭，至真定、中山，二镇必不肯下，彼腹背受敌，可以得志。李纲急于邀功，以为迂阔，遂用姚平仲。平仲，古之养子也，先父帅环庆时奏辟。古为副都总管，望之于此时识平仲，无廉耻诞妄人也。尝以镀金带质市，易务钱数百千。后事露，古偿之。后来童贯以乃父之故成就，横行遥郡，后从童贯平方腊。回京师尝来相见，夸大杀获魔贼之多，纲信其说，意谓可以杀金军如杀魔贼也。）（卷三三）

4 靖康大金山西军前和议录（李若水）
靖康元年八月二十四日，若水等被旨，日下出门，差往大金山西军前和议。九月初一日长行，十五日次太原府榆次县。见大金馆伴使萧庆（呼太师）、副使刘思（呼尚书）前来相见，问劳甚勤。庆曰：“使副们缘何事来？”若水曰：“某等为和议来。”庆曰：“有国书否？”若水曰：“有书。”庆曰：“国书外莫别有议者事否？若有，须当先去译知国相元帅为便。（国相，谓粘罕也）盖前次邵侍郎等一番奉使到来，初间问他道：‘国书外莫别有议者事否？’渠言：‘无。’及见相国，却有面议之事，临时甚是艰难。要使副知。”若水曰：“某等来时面奉本朝皇帝圣旨，令若水等再三启白国相元帅：前次奸臣误国，煞有施行。今日分差两番使人前来，以道志诚悔悟之意。愿国相元帅以生灵为念，盟好为心，早与通和，则天下幸甚。”庆曰：“容某等先为译知国相。”若水等称诺，乃归幕次。近晚，伴使令人来传语二人，请排礼物土物，来早见国相。次日译语二人前来，引请若水等赍国书押礼物土物入军门见国相。行次中门，列甲兵两行，至帐前幕次下马，伴使来接迎。庆曰：“国相先令来问使副一事，赵良嗣是上皇时可上可下者人，今不知在甚处？”若水曰：“赵良嗣今已谪过岭南去矣。”庆曰：“不知几时被谪？”若水曰：“不是去年冬，即是今年春。亦未甚记得仔细也。”庆曰：“国相又教先来取国书。”履曰：“国书莫当某等亲见国相面投方是。”若水曰：“和议正要情通，先纳过书去亦何害。”若水遂缙笏出国书与庆，庆恭领之。即曰：“使副且此少待，容庆等先去见国相。”若水等复坐幕中。少间，译语官一人来，去：“国相请使副。”若水等令赍礼物土物诣前，与国相相见。叙礼讫，若水曰：“某等来时面奉本朝皇帝圣旨，令若水等伸问国相元新寒，台候万福。”国相恭授。礼讫，复曰：“使副们来时贵朝皇帝圣躬万福？”若水曰：“某等来时本朝皇帝躬万福。”若水又曰：“某等来时面奉本朝皇帝圣训，令若水等再三启白国相元帅：前次奸臣误国，煞有施行。今者分差两番使人前来，以道志诚悔悟之意。愿国相元帅以生灵为念，盟好为心，早与通和，天下幸甚。”国相曰：“那收燕山时杀了底许多人是生灵也无？”履曰：“国相若追思往事，一一细较，即使使人何以为词？”若水曰：“某等面奉本朝皇帝圣训，令某等再三启白国相元帅，今欲以三镇逐年所收租赋悉奉贵朝，愿休兵讲好。”国相厉声曰：“既有城下之盟，许割与他三镇，那租赋便是这里底，怎生更上说也？若如此，便是败盟，不割三镇。”若水曰：“盖缘三镇军民未肯交割，故欲将逐年租赋奉贵朝，其利均一，止是爱省事。幸国相元帅开纳。”国相曰：“公们不去劝谏贵朝皇帝，教早割与他三镇土地人民，便是好公事。却来这里弄唇舌，想捎空，恐使不得。”（捎空，谓脱空也。）履曰：“本朝今则煞有忠义之士辅佐今圣，与昔日事体不同。使人说得是与不是、实与不实，如何瞒得国相元帅？”国相约若水等坐。左右曰：“国相请使副与伴使就幕次相聚。”若水等退，伴使迎接。若水等过右帐下，酒三行劝一钟。庆曰：“国相令某等伸问奉使，为军行不及为待，幸明察。”若水等称惶恐。庆曰：“夜来天气大段寒了，未知中原如何？”履曰：“东都尚未挟纩。”庆曰：“南北天气如此之异。”又曰：“适来使副见国相，所议如何？”若水具道前言。庆曰：“国相道：‘为有城下之约，故提兵专来。若不割得三镇土地人民，将有何面目归去见国人。’”履曰：“某等已曾启白国相元帅，非是本朝不割三镇土地人民，盖缘三镇军民未肯交割，故欲以租赋奉贵朝。免得交兵，生灵之幸。”庆曰：“但恐不可。”若水等退。少顷，国相令人传语，送羊二z，酒三十瓶，钱一百贯，与使副洗尘。第三日早，若水等诣军前谢相讫，若水曰：“若等昨日尝以国事上冒台严，欲望台慈以生灵为念，盟好为心，早为通和，则天下幸甚。”国相曰：“贵朝当今之时譬如著棋一般，既败，则补其余。或顾惜，恐一齐带累了不可知。”若水曰：“本朝若顾惜，又岂肯以三镇租赋奉贵朝也。”国相曰：“不须巧说。”遂揖若水等坐。国相曰：“使副们行甚路来？”履曰：“某等由井陉来。”国相曰：“闻此路险阻，不能通车。果否？”履曰：“然。”国相又曰：“去岁闻解制置统兵守井陉路，不战而兵溃，何也？岂其险不足恃，而兵不堪用乎？”履曰：“去年解帅被旨到河北两路点集沿边弓手保甲，继闻两国通和，随时放散，却非不战而溃。况亦不曾守井陉路。恐是传之者妄耳。”国相又曰：“使副们来时黄河冻未？”若水曰：“大河须极寒方冻。”国相曰：“使副们何处人氏？在乡里时以何为生？”若水曰：“某乃持萑恕！甭脑唬骸澳衬算甓既恕！比羲曰：“某等在乡井时皆以读书为活。”国相谓履曰：“副使既知书，何故作右官？”履曰：“读书无成，乃因武弁。”国相举诗一联：“近来渐觉家风好，儿读书声女织声。”若水曰：“敢问国相元帅仙里？台眷安在？”国相颦眉曰：“祖乡在c州。骨肉昨因契丹征辽东时皆被害，近方得一小女子。”履曰：“以此见兵革岂是好事。”履又曰：“陶渊明所谓弱女虽非男，慰情良胜无。”国相目属履久之。若水等退。是晚伴使来相见。庆曰：“适来国相曰：‘此番使副煞忠梗聪明，只是所议不肯说尽话。’”若水曰：“某等所奉圣旨止是如此，不敢虚诳。更幸太师、尚书因见国相，再为禀知。”庆曰：“当如所戒。”庆等退。第四日早，若水等再见国相。若水曰：“某等兹者特来议和，欲便两国。区区之意已尝禀知，敢望国相元帅早与开从。”国相曰：“待国书中答去。”若水曰：“和议事大，恐国书中不能尽曲折。幸国相元帅面谕可否？”国相曰：“亦无多事。”履曰：“某等恭传得本朝皇帝志诚之意，远来议和，须得国相元帅端的言语归去，便是使人不失职。”国相曰：“若不割得三镇土地人民，决不可和。”履曰：“国相若坚执不回，使使人何计则是？”国相曰：“使副不若且归休。”若水曰：“纵使某等归去，将何面目敢见本朝皇帝？纵见，将何以为词？更望国相元帅曲全两国之美。”国相曰：“不须忉怛。”若水退。第五日早，若水等再见国相，方欲起言和议，国相遽约若水等坐。国相曰：“已作国书了。”命左右取到，遂传与。若水不得已，缙笏领之。国相曰：“使副们少间便回。如到京师，烦为再三奏知贵朝皇帝，承遣使命远来颁示宸翰及礼物等，不胜感荷。为军行无物贡谢，伏望睿察。所论三镇租赋，不须言及。若差人速来交割土地人民，即便回军通和。万一不从，须索提兵直到汴京理会也。”若水等又欲起议，国相作色曰：“已言在前，不须再三。”若水等见事势不可，即曰：“容若水等来日辞了国相即行。”国相曰：“不必讲此礼，使副即今可便行。”若水等称诺，乃与国相叙别，归幕次。国相令译语官二人前来，云：“国相传语使副，承远来，无以为谢，白马一匹并银鞍衔一副、将花罗三百匹，香药一合，上正使侍郎。乌马一匹并银鞍衔一副、将花罗三百匹、赞叹宁二十匹、香药一合，上副使观察。更有酒一百瓶，钱二百贯，犒设一行官吏。”若水等辞不敢受。伴使来相见曰：“此是奉使合得之物，不可坏却常例。”若水等不得已收之。伴使相送及五里许，置酒三杯饯别，劝一钟。庆曰：“国相令某等再三致意使副，承远来，为军行无以为待，望见察。”若水曰：“某等此来，上荷国相元帅、太师、尚书台眷，如伴使归见国相，烦斥若水等名致谢。”庆曰：“谨领台命。”叙别乃行。十一月十一日归次国门，次日不随班引见，对于崇政殿。（卷五五）
十一月十三日若水等被旨，同王云、马识远并依旧军前奉使，限十四日起发出门。行次怀州，遇金人大军。又见馆伴使萧庆、刘思前来相见，曰：“使副们此者缘何事来？”若水曰：“某等此者亦为和议来。”庆曰：“既是贵朝皇帝不肯交割三镇土地人民，尚何事之可和？”若水曰：“某等面奉本朝皇帝圣旨，已差工部侍郎王云、武功大夫马识远前来交割三镇地界还贵朝矣。”庆曰：“王侍郎等几时到来？”若水曰：“某等与王侍郎等同日出国门，某等兼程先来，计王侍郎等今方到磁、相间，更数日可以到此。”庆曰：“有国书无？”若水曰：“有国书。”庆曰：“使副且歇泊，容庆等先为禀知国相。”若水等称诺，乃归幕次。少顷，伴使令人传语奉使，请排办礼物土物，只就晚衙见国相。是日申时后，见译语官二人前来，云：“国相请使副。”若水等入军门，见列甲兵两行甚严。既见国相，问劳之礼亦简。若水曰：“某等来时面奉本朝皇帝圣旨，令某等再三伸问国相元帅，冬寒，台候万福。”国相微恭受礼。复曰：“使副们来时贵朝皇帝圣躬万福？”若水曰：“某等来时，本朝皇帝圣躬万福。”若水曰：“某等来时面奉本朝皇帝圣旨，令若水等再三启白国相元帅：前次若水等归，承示书翰，不胜感荷。所需三镇，已差工部侍郎王云、武功大夫马识远前来交割地界。今有国书上呈。”若水遂缙笏出国书与国相。国相恭领之，约若水等坐，开国书看。曰：“何不早如是？免令提兵到此。”若水曰：“大事已定，望国相元帅早为回兵讲和。”国相曰：“不知王侍郎等几时可以到此？”若水曰：“某等与王侍郎等同日出国门，某等兼程先来，计王侍郎等方到磁、相间，更数日可以至此。”国相曰：“候割地使到来看得次第，即便回军不难。公等且熟歇。”若水等称诺退。是晚，国相令人送羊酒等，数如前。次日，若水等再见国相，叙谢讫，国相曰：“昨已差使往汴京，会以黄河为界，三镇事更不须议。兼未知果有王侍郎等来交割地界否？”若水曰：“某等虽不才，然被君命远来议和，若非诚信，岂能定事？又奚敢罔国相也。愿国相少待。”国相曰：“大军安能久留于此方？”在议间，会有人报：“南朝遣王侍郎一行奉使来到磁州，被百姓唤作贼臣，已撕擗了也。”国相怒曰：“尽梢空！”相继若水等又收河北李宣抚纲牒，追回若水等。其牒略曰：“河北、河东路宣抚使司牒大金军前和议所契勘。当职近奉圣旨，前来河北、河东等路，会合诸路军马，前去掩杀金贼。所有先差两番奉使，不谓已过界了，并仰追及约回。其前降和议指挥，已奉圣旨更不施行。”国相知有此牒益怒，曰：“且待提兵去与李宣抚决胜负则个。”遂便不与若水等相见，乃以甲兵包拥若水等，随大军南来。（卷六三）

5 绍兴甲寅通和录（王绘）
建炎以来，朝廷遣使金国者，皆留而不报。绍兴壬子秋，虏人遣先奉使王伦归，且道息兵讲和之意，须使人往议，遂以潘致尧、韩肖胄、章谊等三人往。所议未定，绍兴甲寅，又遣魏良臣、王绘副之以行。时宰相朱胜非当轴。良臣同绘到堂面请使指，云：“二公见上自知。”又间见赵枢密鼎，则曰：“事成不在二公，事不成亦不在二公。其所遴选者，恐语言应对间疏脱。”绘艴然，私于良臣曰：“如此则使人并无责任，吾辈何辜？但恐非朝廷所以遣使之意。”盖赵鼎初不主和议也。后数日，良臣与绘对，具奏自请使指。上一一训敕详尽，且顾良臣等曰：“卿等皆朕亲擢。”良臣等曲谢，退到都堂，见宰执，具道宣谕之旨。诸公唯唯，或曰“极是”，或曰“须当如此”，或曰“只得如此”。及闻上宣谕亲擢之语，朱相曰：“胜非得旨，各具四人姓名，上亲指二公，是出上意。”绘曰：“绘辈此行，人或以为使路通矣，无足虑者，绘独忧之，非前日之比。”朱曰：“何故？”绘曰：“前此，王伦归，言虏人要遣使商量，故遣潘致尧等行，洎还，云：‘虏人欲大臣往彼。’故以韩、胡二枢密往。寻虏使李永寿、王诩来聘，所需三事，故以章尚书、孙侍郎往。章返归，所议互有可否，独疆界一事未定。今绘辈之行，所授使指，皆章、孙已陈之迹，别无所议。虏人每以逗留为言，此行逗留之迹明矣。今三尺之童皆曰虏不可和，未知庙堂以谓如何。”朱胜非作色曰：“朝廷非不知，但不遽绝使路。公意欲如何？”绘曰：“欲更增岁币耳。”赵鼎曰：“只此数，将来已不易出，须减百官俸，多方收簇，如何办？”绘曰：“今乞增币，只是虚数。”诸公愕然曰：“何邪？”绘曰：“今虏之所欲，吾淮南川陕之土地耳。且以淮南盐税论之，岁一千万缗，与岁币孰多？今虽增数，虏未必受，故曰虚数。”朱曰：“待来日奏知。更有何事？”绘曰：“今所携礼物六分，粘罕以下皆有之，独不及虏酋。万一亲到虏庭相见，何以藉手？岂有与其臣而不及其君者？更有萧庆，先令王伦作手书送信物去。及章、孙二公往，二人亦来馆中议事。会私觌已尽，无以赠之。斯二人者，乃用事人。虏人好贿，万一来馆中，须薄赂之。欲乞更加增此私觌两分。来即与，不来即已。”朱曰：“亦待奏知。二公以为是。”绘论行期未便。令下临安府，限三日办集。时九月十三日也。
先是良臣等对，绘曾奏知：“臣窃知已关伪齐，遣臣等奉使，恐不测，约日过界。臣等未行，亦是一事。欲乞早办礼物，迤逦往镇江伺候。”上曰：“大礼后可行。”是日又于堂中说及，故限三日足办。后得旨，令九月十九日朝辞，上殿暨对。上曰：“前日赐卿等马，皆内厩名马。”顾绘曰：“卿必能乘骑。”顾良臣曰：“卿文臣，颇习此否？”良臣曰：“臣虽书生，不敢不勉。”上曰：“卿等此行，切不须与虏人计较言语。卑辞厚礼，朕且不惮，如岁币、岁贡之类不须较。更为说宇文虚中久在金国，渠有父母，日望渠归。见粘罕可说与，教早放还。更说襄阳诸郡皆故地，只因李成侵犯不已，遂命岳飞收复。枢密院有前后探报，国书文字卿等可问朱胜非。皆录取去，庶知首尾。”良臣曰：“臣等近闻有探报，朝廷秘而不言。乞圣慈宣谕，臣等恐合预闻。”上曰：“止是淮、扬有舟船来运麦。闻今春得麦甚多。此不足虑。此行甚坦途，止是远涉，亦须过为将护。卿等家属，待朕时遣人问讯。”良臣及绘皆曲谢而退到堂。是日，朱相不入，已三押，赵枢、孟参、胡枢聚堂见良臣等。茶罢，起白所授圣训。赵曰：“事涉机密，少时阁子中相见。”胡离席曰：“启枢密，莫宜就此大家商量如何？”赵不答，胡复回，良臣等退。绘至客次，语良臣曰：“此事赵枢以不预和议，决不肯预此事。”良臣曰：“不然。”绘曰：“少间饭罢再来，赵枢决不见吾辈。”盖赵鼎初时已不主和议。已而，果然赵遣直省官传语曰：“以督府事忙，请只与参政、胡枢密理会。”既见二公，亦白探报事。绘曰：“若至镇江，闻有警急，合与不合申明？”孟曰：“岂可不申明？”自是再至中堂，赵必以督府事忙为辞。十九日预备一云：“某等有使事面禀，累蒙钧旨，只取子。以涉机密，不敢形于纸笔。”既而再到，果以事忙，只取子。赵久之，送子与孟。久而复见。胡曰：“行期如何？”绘曰：“行期只在朝廷发遣。”良臣不答，徐曰：“某已朝辞，但未得国书，不敢径行。”孟曰：“旦夕国书可得。”是日堂中邂逅张浚，言已有探报，金人大举，今过南京。良臣等乞再对，不报。二十三日，堂中见孙近，笑而言曰：“非细再添。”良臣曰：“几何？”孙举五指于胸前。盖闻有大举意，遂添作五十万。次日得国书，辞，会朱相宣麻即发，赵以下传语曰：“事忙不及相见，且请保重。”堂吏云：“为已吃点心才毕，去送朱相。”绘于廊柱下厉声曰：“岂有遣人使不测之虏，临行不相见之理？设如私家，只遣一仆干事，临行亦须丁宁而后遣。”堂中皆闻之。
即日就道。至秀州，已闻虏骑犯淮南。至平江，准省促行，备泗州申，已发接伴孙少卿，十六日至宿州。自是兼程前去，日被省催督。至平江府，得制置司关报密闻事宜，又被省，速到伪界接伴牒。朝廷今赍执前去，于阻节处照验。至常州，本州申探报，虏骑已在楚州。又准省云：“已下淮东安抚司，令召募使臣说谕承、楚州，令放过奉使。”时淮东安抚使以下官吏，皆退保阴沙，承、阳官吏已散。十月初七日至镇江，韩世忠已驻军维扬、镇江。沈晦迓于门外，舟次排食。酒数行，晦离席，问良臣曰：“侍郎是谁门下人？”良臣曰：“某孤寒，无人援引。”晦曰：“为郎时是谁除？”良臣曰：“席大光荐对后除。”晦曰：“可知是，可知是。”晦亦绝不来相见。良臣等因募使臣执旗报信，俟报以行，乃作禀目，备陈前后朝廷不以礼遣，参、枢首鼠，无敢任国事之意。初九日遣书状官梁植赍赴都堂，其禀目云：“某等比于九月二十四日恭领国书，当日就道至平江府，缘得泗州关报，齐人引伴已至宿州。某即以一行官属姓名、般担人数回报，约十月十九日过界。至无锡县，承朝旨催促，即倍道疾驰。十六日卯时至镇江府，所得探报并召募使人往军前事，已逐一公状申禀，不敢繁叙。目今韩宣抚大兵已渡江屯泊维扬，不测接战。然敌人多寡、酋长姓名、见寨去处，探报不一。某深欲迳趋军前，而江北官吏四散，道路阻绝，亦未知军马是何头项，又恐为他盗窥伺。如牵驾般担兵夫，别无支赐给赏，未易驱迫，使蹈不测之地。国书、礼物，事体非轻，万一别有疏虞，使某何以藉手？不可不谨。傥如潘致尧时，却回行在，再降礼物等，重有烦费。况今日淮南道路，兵马如此，明知其不可前进而径往。诚愚而无知之甚者，亦朝廷举措恐不当尔。绘窃料，承、楚之寇，若是齐人，必不喜闻和议。虽齐人所建和议，今来既乖素望，岂复肯顾使人？或谓此贼金人不在其间，是大不然。岂有不先关决金人，敢擅举事之理？金人果与同谋，则前所谓和议果安在哉？缘累奉朝廷指挥，催促过界，不敢不随宜措置，遂速急召募使臣等前去报信。虽俟人回进发，若得信之后，王师与贼接战，则所约日时与交割处所定又致参差。绘悲敢爱身避事，使其有益于国，虽蹈万死，亦无所惜。若不顾事势，徒委身贼手，亦无所补。况绘被命之初，乞禀使指，蒙仆射相公钧诲以谓：‘事之成否皆不在二公。所以遴选者，恐语言应对间疏脱。’再念此行，既无责任，在绘固以为幸，然恐非朝廷所以遣使之意。在行期日，已闻警报，亦尝禀白参政，若未出疆有警，合与不合前去。又蒙钧诲以谓：‘岂不申明？’某至此，偶值军马阻绝，深恐有误国事，遂如钧诲节次申明。然连日被受省催促，令执宿州牒，于前路阻节处照验前去；又令淮东安抚司召募使臣说谕承、楚州，令放过奉使。某殊未晓所以。窃谓淮南若有贼马阻节，恐合下本所相度。今来节次承受省，止是催促行程，不问道路通塞，合作如何处置，却令淮东安抚司召募使臣说谕承、楚州，令放过奉使过界。其承、楚州，既有朝廷守臣在彼，何用说谕？若有贼马阻节，及承、楚已为盗贼所据，岂可不使某预闻一二？况淮东安抚司官吏已散，何从召募？目今镇江详闻事宜，大段紧急，决非遣使可以定议。再，今和议本为淮境，今既进兵，百端恳请，终恐无益。况临难解纷，万无此理。绘窃有一策，辄敢冒进：自古两国议和，皆以势力相孚，不能相下，于是有讲和修睦之请，息兵安民之议，未闻以弱和强，彼初无畏惮，曲意定和者也。澶渊之役，规模宏远，昭然可见。比年诸将蓄锐练兵，士气思奋，百倍于前日。第以朝廷方笃信黠虏诈和之请，断然不疑，敛兵不动，以示诚意，遂使使命淹延岁月，堕欲奋之士气，乖归附之民心，中外愤郁，累年于兹。和议未定，虏兵已集，背天逆理，不亡何待？窃闻警报初至，宣抚韩开府奋袂怒发，激励士卒，以殄丑虏为期，统率全军。绝江驻淮甸，伺便以进，其军踊跃如赴私仇。议者谓必能成功。独念建康控扼之地，闻朝廷已遣张太尉提兵迎敌。虏已压境，此行似不可缓，仍命刘开府相与应援，以破逆贼三不救之说。将怒兵奋，虏气自慑。更望朝廷勉励诸将，以安危存亡在此一举，使其率厉士卒争先鼓勇。军声既壮，国威自立。则绘衔命以往，宣布威灵，庶几乎其有济矣！苟不知出此，不度事势，止为退懦之计，效尤前辙，示之以怯，益使吾军士气不扬，乘舆再动，社稷必危。万一虏计少革前日之弊，所至按兵不扰，迟以岁月，人心苟安，则大事将去矣。而乃以一介之使，驰入不测之虏，是犹以羊喂虎，至则靡尔，何功之有？恭惟仆射、相公、参政、枢密盛德重望，同寅协恭，共辅明天子，力图中兴。某此行，事干国体，伏望少垂钧念。若不问事体如何，姑使绘冒万死，伸无益之请，亦无复可辞。如绘固不足恤，顾一行礼物、私觌等，方今调发之时，亦何忍轻弃？绘临行之时，累到都堂，竟不蒙与进，其所欲禀知者非一，无自而达。今事迫情切，不免冒犯威严，略叙万一。窃望庙堂不以绘疏远僭言国事为罪，而所陈或有可采，乞赐详酌，审其所当然者亟施行之。傥使愚者之虑或有一得，绘虽赴汤蹈火，死无所憾。干冒钧听。”（卷一六一）
十月初十日，御前金字牌至，令寄留礼物、私觌在镇江府，取天长路出陆前去。并据镇江府备准尚书省子称，良臣等显是故作迁延，分析住滞因依。及令韩世忠差近上使臣一员，专一催促出界。即时仓卒治行。十一日早，方得镇江府交割礼物、私觌了当。时沈晦亦不见访。良臣与绘各为轻装，选使臣军兵十九人，至西津渡江。是日沈晦方来相别，曰：“二公果去耶？”绘曰：“岂可不行？”晦曰：“忠义如此，固佳，只是分晓便不住。万一未至军前，锋刃之下有多少事，如何分别？”绘曰：“但以死报国，其他在所不恤。”及至江口，据本处巡检申，风色暴猛，渡江不得。绘等只得在水府庙以俟。日晡风少息，遂渡，宿瓜州军营。十二日质明，前进至扬子桥，道逢韩世忠使臣持牒备坐圣旨指挥，令遣近上使臣催促出界。若稍迟缓，罪有所归。绘顾良臣曰：“幸免管押二字，是亦光华。”比至维扬，三遣骑士来促。至扬州东门外，见有选锋大队军前来，某等问之，云：“相公指挥回江头把隘。”既入城，于谯门上见世忠，留饭，云：“朝廷累有文字，催促奉使过界，只请今便行。”仍将出所受到御前金字牌文字一纸，系令韩世忠将带军马回，来镇江府江口把隘，以示。良臣因言：“欲谒陈桷、董G。”遂就食于彼。韩世忠差人传语及送到参辞门状，即今日去江头照管舟船，恐军马争渡，仍令董G、陈桷发遣使副行了，速来江头干当。食毕，差到马八匹，防护步兵二十八人。即时陈桷、董G送绘等出北门。绘与陈桷有旧，城门外驻马久之，以老幼为托。桷泣数行下，左右伤悼。遂行三里余，见防护兵卒皆羸弱无用，遂呼语之曰：“汝辈送我，出不得已，归路甚难。可自此去，努力报国家。”诸卒泣拜而去。止将所带使臣军兵前去。是夜，宿大仪镇，并无居民官吏，环坐一空舍下，皆乏食，止闻枭鸣鬼啸，不类人境。
十三日，行数里，午前见胡骑十人，望见绘等，一发叫呼，奔马前来，矢下如雨。绘谓良臣曰：“速令一行人下马。”回视，坠马者十四五矣，无敢前者。绘与良臣并执旗人独前，大呼曰：“不要放箭，是来讲和。”虏人遂敛收弓矢，独一骑前来问当：“你是甚人？”绘等云：“皇帝遣来奉使，欲要讲和罢兵，且各自休息。”其一骑复回告之，众乃欢然。少顷，一骑前来，令绘等一齐上马，联骑往天长去。沿路问：“皇帝在甚处？”绘等答以“在杭州。”又问：“韩家在甚处，有多少军马？”绘等答：“在扬州，来时却往镇江去，不见得有多少军马。”又问：“莫是计么？先你过来，待倒回来厮打么？”绘答云：“他是兵家，讲和人怎得知？”去城六七里，有百余骑，拥一老胡，皂旗高旌，皆全装。老胡容貌秀整，乃聂儿孛堇。（其下皆称万户大郎。）路次相见，与使人相揖，所问如初。又问：“少帝几岁？”绘等答曰：“渊圣皇帝庚辰是三十五岁。”又问：“皇帝几岁？”答以“三十二岁”。万户马上自屈指数过，“来军前时如三十一二，恰是也。”其辞甚温，遂相引同入天长军前。译者言：“你们来讲和，煞是好公事，不如一发了却。”绘等曰：“某使人此来，专为恳请大国和议。若得速了，甚幸。然若要太平不难，只在大国一言而已。”译者又问：“皇帝今几岁？”绘等答云：“圣寿三十二岁。”译者云：“向在汴京，皇帝来军前，曾相见，不知今相记否？”译者又云：“泗州来所在州县，多见恤刑诏书并戒石铭。皇帝如此爱民，煞好。”又问：“秦中丞桧在何处？”绘等答曰：“今带职名宫观，在温州居住。”又问：“闻曾作相，莫是闻得大军来后，怕这里军前去取，所以教他去？”绘等曰：“自前年归朝廷后，实曾作相一年，后来坚欲请退，遂以宫祠闲居。”又问绘等：“韩家有多少军马？今在何处？”绘等答以“在扬州，不知的实数目。来时见韩世忠将出皇帝圣旨文字，教绘等看，已勾回韩世忠，今往镇江府驻。良臣等亲见人马出扬州东门，望瓜州去。”绘曰：“侍郎亦不可如此道。用兵与讲和自是两事，虽指挥勾回，然将在军，君命有所不受。回与未回，使人不可得而知。”又问云：“韩世忠却来掩袭我后如何？”某曰：“军中机事，使人缘何得知？”又云：“言元帅已到高邮，三太子已到泗州。今次恁大军马，都是刘齐斗作来。”某云：“如今举大兵前来，设若欲取江南州县与他别人，却坏了元帅军马，不晓何苦为他如此。”万户云：“恰似人家养个义儿，却赌钱吃酒，待赶了，又赶去那里？且只得恁地。说道韩家有几万，岳家有几万，都在淮南。从入界来，何曾见一个？看如今怎奈何刘麟去哩？”某等云：“闻刘齐多是信任李成。如李成反覆叛逆之人，发可信任？”译者云：“李成煞是粗人，不成人物，元帅煞不喜他。到开德府遂夺了马，教行来。”
十四日天欲明，译者令某等出天长南门，过城壕，于道边立马有三百余骑，围定某等。见老幼辎重并出向西去，至巳时，引某等转西至河边，令某等下马，前用大斧斫杀三十余人。遂令人拽某等下马，群刀引于万户马前。万户愤怒，掷去所带貂帽，按剑嗔目，问某等曰：“你们来讲和，昨日道韩家人已回，却因甚使人来夺折桥？”某等答以“是水寨人不知朝廷遣使之意。”万户遂回顾，教引领过人来，问某等云：“此是甚人？”某等认得三人被伤，是韩世忠军下董G下使臣虞候，内一人不识。某答云：“此是韩世忠军中人。”万户大怒云：“似恁地事，怎生信得？你们却是先来称讲和，暗地同来算害我！”其群胡遂向前，举斧以刃向某等，意欲加害。其万户以鞭挥之，遂稍却。某等见其意甚怒，谓决不免。某等厉声叫呼，指天誓云：“使人弃父母、弃性命前来，只为讲和，为国家。韩世忠既以两使人为饵，岂肯教知他计谋？若不见察，愿就一死，以报国家，死无所恨。”问难往复，半时辰来，见得某等辞直理顺，万户云：“教你去元帅处。”某等云：“若得到元帅纳了国书，便是使人事了，然后请死。”万户笑云：“大金没恁公事。待教一个会汉语翻译人去做通事，且好坐马。”须臾，差到通事萧大尉、防护甲兵二十人，遂同行到宝应县，用一黄河渡船摆渡人马。某等于岸上伺候人马间，见一人作燕人装束，向某等说话，云是济州人，姓潘，旧在学校与李邺极是相熟。李邺见在伪齐作右丞。某等问：“兹事如何？”答曰：“甚感人。”又问：“可和否？”则摇手。
元帅差到接伴官萧团练使、李少监，（某等前日进呈语录误写少监。）欲来相见。某等密问得萧团练小名褐禄，李少监名聿兴，遂与某等相见。因叙使事幸得相见之意。李聿兴问：“来议何事？”某等云：“此来为江南欲守见存之地，每岁共银绢各二十五万匹两。”某云：“见存之地，为章谊回日所存之地。”又问：“既来讲和，却为甚教韩世忠来掩不备？侍郎、团练是几日过天长？”某等答曰：“十三日到天长。”李聿兴云：“正是会期，全似郦食其事。”某答云：“此是田横不察，食其何罪？”某又云：“郦食其当时以游说止齐兵，韩信从而袭之。此来何尝止大国之兵？”聿兴云：“兵家事先论曲直，师直为壮。江南州县，此已是大国曾经略定，交与大齐。后来江南擅自占据。及大兵到来，又令韩世忠掩不备。正是军人们放马，遽然到来，却是大齐说得都是。”某等答云：“经略州县事，前此书中并不曾言及。止是淮南不得屯兵，本朝一如大国所教。如韩世忠掩袭事，某等实不豫闻。”聿兴云：“不知皇帝知与不知。”某等云：“皇帝不知。”又云：“韩世忠是皇帝所用之将，却不得皇帝指挥怎敢动？”某云：“将在军，君命有所不受。临机应变，阃外皆得而专之。”又云：“如此是韩世忠跋扈。万一和议之后，依前生事，定又是败盟约。”某等云：“既是讲和之后，皇帝必须有约束，不许妄动。”聿兴云：“江南第一不是处，为不合思量要复故地，如襄、汉州县，皆是大齐已有之地，何故却令岳飞侵夺？”某等云：“襄、汉之地，王伦回日，系属江南。后李成为刘齐所用，遂来侵扰，是时方遣韩肖胄等奉使大国。其事曾约束边境，不欲深扰。自后李成侵扰不已，既招诱德安，又结杨么，欲裂地而王之。江南恐其包藏祸心，侵陵不已，实恐难以立国，遂遣岳飞收复襄、邓等州故地，则非本朝生事相侵，亦须相察。”聿兴云：“元帅欲要国书看，不知可以将去否？”某等云：“不妨。”遂以议事、迎请二圣二书授之。聿兴遂唤幕外赵校尉（是副元帅处翻译人）将去。萧褐禄又问：“秦中丞安乐么？此人元在自家军中，煞是好人。”某等答云：“见作宫观差遣，不任职事，却请俸禄闲居。”聿兴云：“无如此快活也。”又云：“侍郎、团练远来，事要早了时，若告他元帅，须似申包胥泣于秦庭下，不知如今本朝所须底事，莫须应副得么？”某云：“此是国家大事，使人岂敢擅决？使人止得将命传导言语而已。”聿兴云：“固是。然江南而今擅占据淮南州县，本朝大人门煞怒。”某云：“自来使人往还国书中兼使人口授，并不闻有此议。皇帝皆所不知，若大国便加怒，岂不误厄江南？”聿兴再云：“怎生更待商量复故地？”某云：“以中间丞相惠书有云：‘既欲不绝祭祀，岂肯过为吝爱，使不成国？’是以江南敢再三恳告，若或不从，却是使不成国。”聿兴再三审问，某等复深言之：“某等江南数州之地，皆江海陂泽，又无不经残破，却与大齐不同。”聿兴云：“大齐虽号大齐皇帝，然止是本朝一附庸，指挥使令无不如意。侍郎、团练曾见执旗报信张革否？”某等云：“不曾见。不知是几日离军前。”聿兴云：“十一日。”某等云：“某等是十二日离扬州，以日月考之可见。”聿兴云：“元帅教将子去，都是元帅自道底言语，更无文采。又再三道：你我直迷着，那言语煞有意，来者使臣却也敢向前覆事，也不可得。”某等云：“一行人莫非忠义奋不顾身之人，岂有惧怕者？”遂问：“皇帝在甚处？”某等云：“驾在临安府。”又问：“临安府是甚处？”某等云：“便是旧日杭州。”又云：“此去杭州，几日可以往回？”某等云：“星夜兼程，往来不过半月。”聿兴又云：“大军在此，这公事煞紧。”某等云：“若得元帅早有处分，回报江南，使人岂敢稽缓？”又云：“昨日书，元帅已教翻译作番书要看，次第一两日相见也。”
十九日午，忽送马来。褐禄、聿兴令人传语，请上马见元帅。某等回转语毕，上马同行。城中屋宇有五七分已上，其下并有兵马，并煅铁打造军器。河内有粮船百只，并是东京板挂七百料船。牵船人等并装青号，上书青州运粮船户某人，又有“辇运司第十五纲运”字。少顷，引某等至屋下，见挞懒高坐，并用芦席钉壁铺地。左边用紫布遮壁，某等认得是毡车子上所用之物，傍有四人坐，皆衣浑纱短袍，裹头巾，着峦费ィ右边有丝战袍、或着毛衫军官五十余人，并有全装甲士十余人。引某等向前礼毕，令译者问云：“皇帝安乐？”某等对曰：“圣躬万福。”又问使旨，某等答曰：“某等离江南日，奉皇帝指挥，令致诚恳请，乞早定和议，迎请二圣。某等星夜前来，十月初六日至镇江府，得先遣张革执旗报信，数日无音耗。某等不敢住滞，又奉皇帝指挥，令寄留礼物、私觌在镇江府，天长路出陆前来。大兵压境，不知所以得罪之由。”译者云：“使臣所说，更有甚传语？”某等云：“尽在国书中。”译者云：“国书中事却见了。元帅台旨，你们所说待信来，又已前数次失信；待不信来，又怎生全不信得？今次举兵，为生灵不能得定。自入境来，并不曾杀一人，房屋不曾拆著，你们都见。”又呼随某等一行使臣近前听。某等对云：“大国举兵，若以生灵为念，天下幸甚。江南所以再三遣使恳请上国，正为生灵不得休息，所以再遣某等前来，欲得早定和议。且告元帅，矜存赵氏社稷，悯恤一方生灵。”译者云：“向时第一番到汴京，皇帝同张邦昌来军前为质，我曾亲自说与皇帝：国家不要听贼臣言语。我道有一喻：一似人家盖一房子，使椽柱瓦木盖得是好，却须是住房子底人做主，防水火盗贼，若不会照管，便倒塌了。此时亲自说与皇帝，一一听得，却令姚平仲来劫寨；事不成，煞损了他人。当时便失信，如今言语怎生信得？”某等云：“失信之事，尽是前朝奸臣误国。皇帝虽亲闻此语，是时皇帝止是亲王，事不在己。皇帝即位以来，未尝弃信于大国。”译者云：“这底只是我怕你们不知，又怕皇帝位高职大后不记得也。”又问某云：“元帅问你，当时不是曾随皇帝来军前么？”某云：“是时先人仲通，曾充国信副使，后复同沈晦随从肃王出使大国，在燕京死节。”译者传达了，挞懒首肯数四。译者云：“我这里说得底话，望你们到皇帝处一一说。”某等云：“岂敢遗落一字，须一一奏知。”云：“某等皆是皇帝亲选差来，只是真实，所以遣来恳告。况今日既荷大国许和，莫非至诚恳请，尚恐不蒙听从，更岂可不任诚信？”（某观译者所授言语甚多，所说极少。又每人姓名并地名，只作汉语音，料止是译音不改，至于人姓名，则不能变矣。）译者又云：“你们说得却是，只是难信。”某等云：“到军前已是半月，江南日夕望信，臣子之心，实不遑安。敢望早定大计，使某等归报江南，庶得生灵早有休息之期。”某云：“某辈非敢自为脱身计，大抵国家安，使人亦安；若国家未安，一身亦复安往？”译者云：“元帅令你们且归安下处，候三二日左元帅到来，商议了画定事节，教你们去。”某等云：“此来荷元帅授馆，种种周备，不胜感激，惟望早赐台令，复命江南。”遂退。聿兴云：“沈元用今在耶不在？”某等云：“在。”又云：“见在甚处？”某等云：“在浙中，见任待制。”聿兴云：“是同年。聿兴曾在宋朝，沈晦第三甲及第，后来却再与本朝取应来。”问某云：“侍郎是谁榜？”某云：“何涣榜。”又言：“今年本朝廷试进士，出赋题是‘天下不可以马上治’。”某答云：“此可见大国息兵之意，天下幸甚。”又云：“这赋题是本朝张炳文侍郎出，丞相见，问是谁意思，左右云：‘事见前汉陆贾传。’丞相遂令人用番书译过，共传看后大喜，遂与张侍郎转两官。”某等复云：“大国果有意偃兵修文，岂惟江南之幸，实天下生灵之福！”某等以聿兴所说遣某等回报前后反覆，迁延不定，某等恐误国事，遂以长书献挞懒云：（卷一六二）“谨裁书献于元帅节下。某等窃闻，自古皇王，不得已而用兵，一本于仁义而已。推仁义之心，而行于征伐之际，则坚甲利兵乃非凶器，伐叛服柔乃非危事。克致师中之吉，终成保大之功，是道也。尧舜以是而帝，汤武以是而王。自兹以降，五霸之事，崇尚诈力，不仁不义，无足言者。恭惟元帅钟灵岳渎，孕秀璇玑，英勇绝伦，智略辐凑，爰整六师，征伐四克，丰功伟绩，j耀鼎彝。虽古韩、白、卫、霍之徒，方之蔑如也。某等不佞，比因使命，得伏下风，得望覆舄，钦闻至教。且谓大国举师，以仁义为本，以生灵为意。故自率师入境，禁屠戮，止俘囚，樵夫牧儿，秋毫无犯。深仁厚德，遐迩悦附。是宜频年以来，拓地万里，包括宇宙；勋业隆大，超今冠古，而无与为比也。某等相与退而叹咏，仰服大国之仁祗，诵元帅之德，不能已矣。辄敢冒进瞽言，伏惟执事留听。窃以大国德泽仁恩，丕冒寰宇，凡日月所照，舟车所通，无不沾溉。独江南僻陋，赵氏社稷与一方生灵未蒙加惠，殆非驾近举远，一视同仁之义。顷者，付蒙大国恻然有存抚敝邑之意，许通使命，遂蒙丞相、都元帅赐以书词，许以立国。江南君臣感服至意，誓传子孙，不敢忘怀。尔后江南已三遣使，未获成命。自章谊辈回，即命某等再奉使指于军前，倾布诚悃，欲保守见存之地，竭偏方不腆之赋，岁岁贡献，以表事大之礼。且冀二圣复还江表，轺车在途，遽闻大国举兵入境，江南上下悚然疑惧，以谓方伸恳请，乃蒙见伐，不审何以得罪而至于此。某等不敢退缓，辄冒万死，崎岖险阻，天与之幸，早得达命于麾下，过蒙与进，不赐摈绝，谆谆诲敕，至诚恻怛，犹有存亡继绝之意。则江南再造，尚有望焉。虽然，大军压境，已复逾月，使人达命，亦再浃旬，而未知所处，岂兹事体重大，详虑熟计，询谋佥同而后报耶？抑有邻国容心于其间，密将激怒大国，而不欲终其惠于敝邑？此不可得而知也。（闻刘麟在右元帅军，因不深言。）窃以江南小国，越在海隅，中间限以齐境。凡欲赴诉，无路自达，固不若邻邦密迩上国。苟有所言，无适不可，伏望执事少加察焉。抑又闻之，古者大国之伐小国也，一为欲其土地，二为欲其臣服。今大国远勤士马，劳费不赀，所得土地，即举以与人。而又江南之意诚心恳服，方且愿臣事而不得。则是二者皆非大国出师之本意。而且以生灵为念，则尧舜汤武之用心，不过是也。某等愿早得执事一言，归报江南，庶几速定大计，将见在大军兵不血刃而坐享成功，天下生灵早得太平，恩沾四表，名垂万世，岂不休哉。如其不蒙矜贷，含怒震雷，旌旄所临，如拉枯朽，使赵氏社稷寄托无所，一方生灵肝脑涂地，致大国恩泽终不被于遐陬，即是某等奉使无状，无补家国，愿先污斧铖，以报主恩，且以为异日奉使之戒。重念某等一介之微，被命此来，伏蒙执事假馆授餐，种种周悉，恩遇甚厚。心非木石，宁不知感。以待命之久，君忧臣辱，食且不遑，是用裂眦沥血，披露危恳，敢尽布于下执事。进退惟命，干犯威严，不胜战恐之至，不宣。
托聿兴投之。聿兴云：“未得指挥，不敢收。”即令差人去复郎君。聿兴又云：“聿兴本是枢密院令史。本朝令史，皆以进士为之。因元帅行军，被差前去。初不与军中人相识，及到此，与萧团练同事。此人极纯实可爱，遂以至诚相待。聿兴今来，方敢独自与侍郎、团练相见。”又云：“自古享国之盛，无如唐室。本朝目今制度，并依唐制。衣服官制之类， 皆是宇文相公共蔡太学并本朝十数人相与评议。”某等问蔡太学见任。答曰：“任敷文阁待制。他儿子蔡松年，见在三太子处作令史。近来本朝又为于燕山府用一万贯买一所宅子。蔡太学云犹胜于他汴京宅子。”又云：“丞相得宇文相公，直是喜欢。尝说道，得汴京时欢喜，尤不如得相公时欢喜。如今直是通家往来，时复支赐，宅库里都满也。”某等云：“大国丞相煞是知人。”聿兴又云：“昨日元帅书词煞好，足见忠孝。侍郎儒士，团练名家，似任地忠孝，必有美事。”某等云：“忠孝是臣子合做底事。某等虽愚昧，不敢不勉。”因叩问行期，何日定可得报。聿兴曰：“必非晚也。”又云：“元帅性似劈竹，将来使回，却是分毫不可逆。不如此，定是进兵。”某等云：“既是大国许从和议，亦须是使江南可以从者。若大国故为难从之说，则江南何以自处？更望少监宛转相成，阴德非细。”又答云：“异日自知。”
二十六日拂明，褐禄令人传语某等：“元帅有指挥，令奉使即今起发回去。”褐禄、聿兴等一行起发。聿兴与某等马差近。聿兴密语云：“侍郎、团练却回也。如聿兴等，何时离得涂炭？”叹息久之。某等遂与使臣军兵行二里余，见挞懒拥三百余骑前来相迎，至路次，与某等相见。译者首云：“淮南州郡皆是本朝经略了当，何故后来擅自占据？今大兵已到此，却又教韩世忠前来掩袭，捉将我人去，又却遣使求和，意是如何？”某等答云：“前来蒙丞相惠书，止是说淮南不得屯驻军马，即不曾见说占据之事，江南遂依禀指挥，不敢于淮南屯驻人马，所以奉承大国之命，不敢有违。”译者云：“只此说话便是反覆。既是淮南不曾屯驻军马，却为甚大军到来，韩世忠却在扬州？”某等答云：“韩世忠是淮南宣抚，闻得境上有军马，是他职事，不得不自为备。今来既是大国之兵，必不敢妄动，兼使人此来，一心只望和议早定。如将帅贪功生事，使人等岂得预知？”译者云：“既欲讲和，须是至诚，不可奸诈。兼是些小掩袭，不济事。如欲厮打，先约定一日，两军对敌则好。我这里只用仁义行兵。若一面讲和，又令人来掩不备，如此终恐误事，只恐你江南终被将臣误事，如前回，大兵到汴京，姚平仲劫寨事可见。本朝事体，秦桧与张底一一知得。若未信，可问他们。”又云：“我此中捉得你那里人，并不曾杀；你那里人捉得我人去，亦不要杀却，兼他们何罪？况大事不在此。”某等答云：“今来大军压境，更蒙元帅矜察。江南别无他意，许立和议，实为感幸，岂肯更敢虚诈不实及胡乱杀戮？”译者又云：“如国书中说得煞是，使人说得亦煞好，只是凭信不得。”某等答云：“江南遣使前来，恳大国欲定和议，无非出于至诚。”译者云：“我这里军马，你们想亦见。莫只是来窥探虚实否？”某云：“大凡欲探刺虚实，皆是国势相敌，未测虚实，方遣使探刺。今大国兵威如此，自来所知，何待探刺而后知也！”译者复云：“使人所以留滞，别无他意，但为等候左元帅相见，当面议定，方得遣回。”某等云：“使人来此，所赍国书已先纳讫，见有上大金皇帝表、二圣二后表、丞相元帅物录六封，乞留军前。”译者云：“大金皇帝表留下，其余文字将去。物录中物不用得。如今厮杀后，若我们败时，物也做主不得。我们过河去后，不止要这些物。”某等遂止以大金表授之。某等又云：“元帅遣回使人，江南必再遣使来，乞一期限。”译者云：“你们自说期限。”某等云：“急限半月，稍缓二十日。”译者云：“半月后望再有使来，不来亦不妨。果有使来，从甚路来？”某等云：“取元帅指挥。”译者云：“只是从扬州来。”又云：“到江南传语皇帝：相别后煞是思念，冬寒，保重。”某等再三致谢，遂授某左元帅书一封。某等当面看过，遂辞而退。见马前一人，著褐丝战袍，裹头巾，著弓靴鞋，疑是吴和。 问之，果然。又见一人，年约六十余岁，骑马在挞懒后。问褐禄，云：“是挞懒兄。”聿兴云：“适来元帅指挥不消得前路去。”遂与某等相别。少顷，上马，有铁骑三十余人随后。摄儿孛堇送行。
到镇江府，见韩世忠，具以所当预闻者语之。当日，镇江府差到牵驾人夫，即时乘舟，离镇江府。二十八日夜，至常州，见张俊，亦以虏中大意告之。二十九日夜，至浒市关。张浚舣舟集岸，遂往请见，舟中坐语甚久，兼亦略及指使。浚云：“适闻得奉使回，遂欲同诣行在，徐思之，恐人疑惑。如二公到朝廷，必自有所以处。”某见浒市巡检差到人夫，即时解舟。至十二月初一日拂明，到平江府外，见赵、沈、胡三人，叙次问。赵云：“且说因甚放过二公来。”良臣正色曰：“且容略叙本末。”因不顾赵，只向沈、胡，赵乃退步至坐席。沈曰：“大家且坐。”方点茶，皆不语。良臣起曰：“某脱身万死，今欲赴诉于朝廷，首先掇怒丞相。良臣愿就都堂请死。”赵曰：“恐鼎不合干预，且请参政、枢密请二公阁子中说话。”绘曰：“适魏侍郎对丞相非敢失礼，容但备说艰苦，且望丞相优容，使毕其说。”赵曰：“某知他吃了人多少言语，正所谓唾其面使自干者。适来无他，如二公劳苦，不待言而自知。所以如此问者，欲速知事之要领耳。”其辞少和，乃问曲折，看国书而退。后省诸从官传语，请相见，遂见。时王居正、唐辉、孙近、刘岑在焉。良臣复厉声曰：“某所以奋不顾身，止念在廷臣寮皆有父母妻子，独主上狐立于此。如朝廷得良臣辈，岂能使人！”因大恸，众皆愕然，且曰：“良臣必泣诉于上前。”遂退。因见吏部汪思温、王纯，度支李元伦，金部吴裕皆良臣同舍。绘亦吴跃赏官。众问虏兵多少。绘云：“据所见不及二万人，据刺探及虏人说，四路有人，每路十万，然皆不曾见。”时良臣愤怒未已，汪思温曰：“不须如此，上方召见，公且平其气以待之。”是日午刻，有旨召对内殿。上问劳，圣语温厚。良臣等皆至感泣。上问过界事，皆如语录对。上委曲问贼势。绘曰：“臣所见，自天长至辰州挞懒大寨，五寨共有二万人。或云三太子、四太子、刘麟、四头项，臣皆不曾亲见。有战船三百余只，大小不一，人亦不甚精锐。臣闻汉高祖怒韩王信反，欲与匈奴共击汉，自将击之，前后遣使十余辈，皆以为可击。继遣娄敬，独以为不可，曰：‘两国相击，此宜矜夸见所长。今往，见羸瘠老弱，此必见短，伏奇兵以争利，愚谓不可击。”乃械系娄敬，往，卒困于平城。臣愿陛下勿轻此贼。臣又闻，张仪以为人臣，割其主之地，以求交，偷取一时之功，而不顾其后，外破公家而成私门。臣死不敢为此，惟圣主审度事情，因时制宜，可保万全。”上曰：“卿所论极是。卿等见挞懒状貌如何？”良臣曰：“臣等素不识之，其身长大，面微赤色，如患风疾。臣等初见之，首言京城下曾对陛下言以盖房屋为喻。”上愕然曰：“尚能记此说。”是日自泛索后对，日入出堂中，再召沈、胡大殿上相见，问劳甚厚。盖有从官言：“使人远归，朝廷如此相待，后来何以使人？”遂有是礼。某疾作，翌日下休致状。继而堂中请良臣，问四路之数。良臣曰：“却是副使曾与吴运怠Ｈ羲闻审的，当须奏知，岂敢不白知朝廷。”吴浴⑼醮康纫圆髭谑谷擞谡裕不两月，三人同日告殂，疾症若一。好事者或以为报应。某等致仕状，先归，告良臣曰：“陛对时，圣语如此，是未见宰执之语。次日诸公对，事必不然，宜速为去就。”良臣曰：“某已乞从便。”继而韩世忠遣壕寨民张杞往军前下文字回，迁观察使。岁暮虏退，言章论列马承家并及魏良臣，皆罢。又论不渡江人，追减恩例并所得思泽。亦有言章。皆缘赵鼎初不主和议，适使副归日，赵已当轴，其既乞休致，而良臣亦乞宫祠而归。其后详悉，更不录焉。（卷一六三）

6 采石战胜录（员兴宗）
完颜亮竭其国兵前来南牧，其身先出汝州，示欲出襄汉上流。朝廷遂促三司发精兵五万人，合荆鄂之兵凡十二万。先是，虞侯作天官属，上殿先论虏欲南牧之计，必为五道：出蜀口，出荆襄，止以兵相持；淮东沮洳，非用骑之地；他日，正兵必出淮西；奇兵必出海道耳。是年冬奉使，又明年三月回。具言虏必南牧，盖已授甲造船，必为南渡之计，申言前论疏之语。上曰：“记得。卿此言极是。”是年五月十九日，虏使上殿有奏，言欲得两淮之地，欲得将相大臣。朝廷骇愕，议所以发兵。是时虏主以兵驻汝阳。以避暑为名，诈示渡汉江，从上流以窥吴会。朝廷发成闵领禁卫五万人，来戍襄汉。上出虏使悖语，令宰相就都堂，命侍从台谏论所以备虏之策。时宰相宣上语云：“今日更不论和与守，直问战当如何。”庙论欲遣成闵，全遣禁卫兵，御襄汉上流。虞侯云：“不须得发兵如此之多。虏必不从上流下。恐发禁卫，厢兵盖少，朝廷内虚，异时无兵可为两淮之用。”兵行未几，旬日得报，虏主回汴。虞侯白宰相：“虏主已去，乞留五千人殿后，兵五万众约止并淮之间，欲留此为用。若上流兵盛，自江鄂间应援。若淮西兵盛，便出大江口，可以援淮西。”是时无人为虞侯之助，其说卒不用。至九月间，虏以五万众兵出淮东，刘拒之于楚州青石口。虏主自提重兵，号五十万，皆精甲，自寿春渡淮，王权拒之。二将不敢战，望风奔遁。虏才与南兵相接，王权退，自安丰至合淝，又退至柘皋，而中军已退至濡须。虞侯见事急，知二将必退回。遂率四五侍从，又同白宰相说：“王权退师，已临江口，必败国事。”诸公云：“权申云非敢退，所以道虏深入，身当其冲，又邵宏渊出其右，李显忠出其左，夹攻之。”虞侯率四五侍从辨其不然：“此权必为走计。”时朱、杨犹不以为然。明日得报，权果渡江，朝廷震骇。十九日上命叶枢密督视江淮军马，同命虞侯参谋军事。二十一日陛辞，上慰劳甚渥，云：“卿本词臣，不当遣，以卿谙军事故也。”二十二日出临安。是日得报，刘兵走至瓜州，尽弃淮东之地。虏追骑至皂角林，之副将员琦小捷，乃托病过江。十一月初四日，兵大败于瓜州，江淮之间民皆奔走。是时，虏主以重兵临采石已数日，知建康张焘屡遣官来催督府措置。虞侯与叶枢密初六日到建康，是夜被旨，罢王权，以李显忠代之。督府诈以檄召权来议事，夜遣虞侯持檄池州，唤李显忠分付人马，令会于采石，盖权兵在采石未走。初七日发建康，初八日早去采石。余路十五里，闻鼓声振野，问道旁人，云：“是虏主临江，昨刑白黑马各一祭天，取今日过江。”虞侯见道旁茶房酒店官军闲坐，虞侯呼问之，其说与道旁人言合。虞侯又问云：“既是虏主今日过江，因甚却只在这里？”众军皆言：“王权在淮西，每日只打锣，未尝得接战。我辈皆是马军，却使我弃马步走过江，如今已无马，我辈不会步走厮杀。”随行官吏多欲回，虞侯云：“须要在江上看兵势，盖上遣我来，当进不当退。”有进言者云：“事败至此，舍人与一担担，何也？”虞侯不听。虞侯至采石，诸将皆无战意。公方会合诸将士，诘之曰：“我闻王节使在淮西每日只打锣不打鼓。”众曰：“果如此。”虞侯慰劳曰：“权不战，教汝辈不成事。今汝辈半死半活，至此不易。”众皆唯唯。“然王权已罢兵权，管你辈不得。我是朝廷官，官家差我担银犒赏你们。今有节度观察至校尉官诰，皆担来。你辈食官家禄，官家养汝辈三十年，不知能戮力一战否？”众曰：“我们也要战，但无人主此事。”虞侯与说：“我今日只办两眼随你们，成得功大，与你填大底官诰，立得功小，填小底官诰。若死于此，则当同死于此。若你们走，我亦随你去。你们道我走去甚处？我便去见官家，说统制以下某人肯杀，某人不肯杀。”诸军大欢，曰：“今日有分付，大家去厮杀。”于是方布阵摆戈船。是时江北虏兵甚厚，极目望，上下流二三十里不绝，鼓声震地。虞侯即驰马至岸口，见北岸一高台，台上有大红绣旗黄旗各二，左右立，中有大黄盖，有一人服金甲据胡床坐其上，众云：“此胡酋也。兵号四十万，马数倍之。”虞侯遂与诸将议，与统制官张振、王琪、戴皋、时俊、盛新列马军步军为阵，静以待之。分戈船为五，以其二傍东西岸行，东护岸，西拒贼船。其一驻中流，载精兵待战。其二藏小港中，以待不测。摆布仅毕，忽闻虏中发喊，虏酋亲执小红旗，麾数百舟绝江而来。顷刻间有十数舟达南岸，虏登岸，与官军战。公往来行间，公令时俊先登，军皆死斗，斩虏过当。岸上之虏皆投拜战于江中，死以万数。天色晦，亮犹未退。会官军在淮西有溃散三百人，自光州路转江而至。虞侯拊劳之，授以旗鼓，设为疑兵。虏果以为援兵至，鼓声乃已，却打梆子声，引余舟遁去。或欲引水军掩其前，断其归路。虞侯以为不可，所谓“归师勿遏”是也。“恐或官军一伤，我军少，何以继之？虏万里入寇，如此之盛，不止今日一战。若官军少，则明日何以为敌？但以强弩袭其后，追射之。”虏兵多伤，至夜师旋。计岸上之死三千七百余人，射死万户一人，生获千户五人，女真三百余人，余皆正军健者。虏夜遁去，即夜具奏：“旧将去，新将未至，决不敢引去。”是日椎牛张燕以劳军。有说舍人乃阁门宣赞者，及见枢密院人吏在虞侯前甚恭，问之，云：“乃中书舍人，非武官舍人也。”军将乃尽礼致恭。至夜半仍令布阵，再与将士待敌。贼兵已稍希，虏至辰时以来，凡再鼓，公举旗挥出海船五分之二，其半向北岸上流，直渡杨林河口。诸将或问公何故，遂说与诸将：“当初只合将船守杨林河口，不合放贼令出。”命统制盛新引船直下杨林河口，只于江心下泊船，度虏箭所不到处。戒之曰：“若虏船自杨林河口出，即齐向射之，必争与死，无令一船得出岸。如河口未有船出，即以克敌神臂弓射北岸。”于是盛新受令，于江心驻船，齐力拒射。虏应弦而倒者万数。虏见船无归路，即从下流放火自焚，官军亦于河口上流以火焚其余舟，凡一百八十余只。亮陆遁去，至午间遣一小舟，令张千持书至。书意似与王权有约，其策似于用间。亟以已发遣王权之事报之，以绝其意。遣探马渡江，至暮归，说虏主焚龙凤车，斩船作头二人，鞭梁大使一百，连夜往瓜州。与虏主书意合。虞侯谓显忠曰：“贼惩采石之败，控大兵往合瓜州之兵。镇江无战备，我当往措画，所患兵少。今采石虏既吃手脚，必不敢窥伺，又兼长江边岸分屯防御甚多，其实紧要不过数处，都统能任其责辍一处兵马应付如何？又须得百余战舰，方可集事。”显忠略无难色，欣然一一应副。至建康见叶枢，知府事尚书张焘闻虞侯至，步行来问劳苦甚勤。曰：“某真谓赖公之庇，昨完颜亮要初八日来此会饭，不知教焘却去那里。”诸公会议遣官往镇江措置，张目虞公，曰：“冯洪二公参帏幄之谋，不可行。虞丈已建大功，可任此责。”虞侯笑曰；“去不妨，然记得一笑话。人得一鳖，欲以计杀而食之，炽火使釜水百沸，横竹稍于其上，与鳖誓曰：‘能渡此活汝。’鳖知主人计以杀之，勉力爬稍，竟渡。主人曰：‘汝能如此渡，甚好。更为我渡一遭，我欲观之。’仆之此行，无乃类是乎。”诸公大笑。是日泰州以急告。虞侯至镇江，谒刘信叔，刘病已革。虞侯问疾，刘执虞侯手曰：“朝廷养兵三十年，我辈一技无所施。今日成大功，乃出于朝廷一中书舍人，我辈愧当死矣。”先遣一将救泰州，连日大风未能行，虞侯与杨存中、成闵谋，曰：“贼已瞰江，经画这守御之备不可缓。今舟船久系岸，万一临时或有不堪驾用，误事奈何？相率临江按试。”是时，江船既止有战舰二十四只，相继李显忠所遣船亦至。先是，虞侯与李显忠商量，令移时俊军于马家渡，辍李捧全军一万六千人，又分戈船百艘，来会京口。十一月二十五日习水战耀兵，命战士踏戈船上下中流如飞。北岸酋长皆凭垒纵观骇愕。皆曰：“南军有备。”急遣人扬州报亮，亮跨马即至，列坐诸酋长，会议为必渡之举。有酋长前曰：“南军有备，未可轻举。向睹所乘舟楫迅驶如飞，此宁能当之？且采石江面方此为狭甚，而我军犹不利，不如徐为之谋，以俟其隙。”亮震怒，拔剑数之，曰：“汝罪当死者数矣。我不即诛汝，今沮吾军事，尚可恕乎？”酋伏地，涕泣交流，哀告久之。亮曰：“我且赦汝，汝与诸酋议，来旦合要船百只，即渡江。违令者斩之。”诸酋退，曰：“南军如此，岂宜轻举，轻则送死。亮凶很不容吾等说，明日必杀我，不如先下手为强也。”遂定谋杀亮。夜即其所居帐中，连发三箭射中亮。亮引弓欲射，已而问曰：“你是江南人，是自家人？”万户答曰：“自家人。”虏主曰：“我自去年煞做无道理事，至今日，饶我也由你辈，杀我也由你辈，不若早早下手。”万户一人直入，即其帐中杀之，并及其帐中妃侍五人，并杀梁大使、郭副留、马韩哥、李参正，四人皆为谋来南者。尽焚其尸。是日初一日，虢州签军雷政来告，虞侯即日同杨存中、志闵渡江至瓜州措置。后二日，虏之大将以檄来请和，公是日往行在奏事。两淮之民自镇江至平江，见公船过，焚香拜投呜咽赞叹。初六日奏事毕，初十日车驾幸建康，明年二月十八日还临安。（卷二四二）


            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
