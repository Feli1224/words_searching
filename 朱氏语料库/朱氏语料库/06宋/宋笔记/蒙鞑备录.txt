
    
     │ 蒙鞑备录 │   宋・孟珙撰
    

    鞑靼始起，地处契丹之西北，族出于沙沱别种，故于历代无闻焉。其种有三，曰黑、曰白、曰生。所谓白鞑靼者，颜貌稍细，为人恭谨而孝，遇父母之丧，则嫠其面而哭。尝与之联辔，每见貌不丑恶，其腮有刀痕者，问曰：“白鞑靼否？”曰：“然。”凡掠中国子女，教成，却之。与人交，言有情。今彼部族之后，其国乃鞑主成吉思之公主必姬权管国事。近者入聘于我宋副使速不罕者，乃白鞑靼也。每联辔间，速不罕未尝不以好语相陪奉慰劳，且曰：“辛苦！无管待，千万勿怪。”所谓生鞑靼者，甚贫且拙，且无能为，但知乘马随众而己。今成吉思皇帝及将相大臣，皆黑鞑靼也。大抵鞑人身不甚长，最长者不过五尺二三，亦无肥厚者。其面横阔而上下有颧骨，眼无上纹，发须绝少，形状颇丑。惟今鞑主忒没真者，其身魁伟而广颡长髯，人物雄壮，所以异也。成吉思乃旧牌子头结娄之子，牌子头者，乃彼国十人之长也。今为创国之主，译曰“成吉思皇帝”，东征西讨，其国强大。
    今成吉思皇帝者，甲戌生。彼俗初无庚甲，今考据其言而书之，易于见彼齿岁也。其俗每以草青为一岁，人有问其岁，则曰“几草矣”。亦尝问彼月日，笑而答曰：“初不知之，亦不能记其春与秋也。”每见月圆为一月，见草青迟迟，方知是年有闰月也。成吉思少被金人虏为奴婢者十余年，方逃归，所以尽知金国事宜。其人英勇果决，有度量，能容众，敬天地，重信义，所传“忒没真”者，乃小名尔。初无姓氏，亦无名讳，近年以来有女真叛亡之臣为用，所以译曰“成吉思皇帝”。或曰“成吉思”者，乃译语“天赐”两字也。
    鞑国所邻，前有纟族，左右乃沙陀等诸部。旧有蒙古斯国，在金人伪天会间亦尝扰金虏为患，金虏尝与之战，后乃多与金帛和之。按李谅《征蒙记》曰：蒙人尝改元天兴，自称太祖元明皇帝。今鞑人甚朴野，略无制度，珙常讨究于彼，闻蒙已残灭久矣。盖北方之国，或方千里，或方百里，兴衰起灭无常。今鞑之始起，并无文书，凡发命令，遣使往来，止是刻指以记之，为使者虽一字不敢增损，彼国俗也。其俗既朴，则有回鹘为邻，每于两河博易贩卖于其国，迄今文书中自用于他国者，皆用回鹘字，如中国笛谱字也。今二年以来，因金国叛亡降附之臣无地容身，愿为彼用，始教之以文书。于金国往来，却用汉字。去年春，珙每见其所行文字，犹曰“大朝”，又称年号曰“兔儿年”、“龙儿年”，自去年方改曰“庚辰年”，今曰“辛巳年”是也。又慕蒙为雄国，故以国号曰“大蒙古国”，亦女真亡臣教之也。珙亲见其权皇帝摩侯国王，每自称曰“我鞑靼人”。凡彼大臣、元帅皆自称曰“我”，彼亦不知其为蒙，是何等名字，何为国号，何为年号。今所行文书，皆亡臣识字者，强解事以教之耳。《南迁录》载鞑有诏与金国，称“龙虎九年”，非也。以愚观之，更迟年岁，则金虏叛亡之臣必教之撰其诞日以为节，又必教之改年立号也。
    成吉思皇帝兄弟凡四人，成吉思居长；大皇弟久已阵亡；二皇弟名便古得那，现在国中；三皇弟名忒没葛真，所统多系自己人马，善战有功。成吉思有子甚多，长子比因破金国，攻打西京云中时阵亡；今第二子却为大太子，名约直；三太子名阿戴；四太子名天娄；五太子名龙孙，皆正后所生。其下又有十数人，乃庶生也。女七人，长公主曰阿其鳖拽，今嫁豹突驸马；二公主曰阿里黑百因，俗曰必姬夫人，曾嫁金国亡臣白四部，死，寡居，令领白鞑靼国事，日逐看经，有妇士数千人事之，凡征伐斩杀，皆自己出；三公主曰阿五，嫁尚书令国舅之子。余未知名。孙男甚众。
    元勋乃彼太师、国王没黑助者，小名也。中国人呼曰摩侯罗，彼诏诰则曰“谋合理”，南北之音，轻重所讹也。现封天下兵马大元帅，行省太师、国王。乃黑鞑靼人，十年以来东征西讨，威震夷夏，征伐大事，皆决于己，故曰“权皇帝”。衣服制度，全用天子礼。有兄曰计里歌那，自有千骑，不任事。弟二人，长曰抹歌，现在成吉思处为护卫，次曰带孙归王，每随侍焉。国王每戒所部将士如己兄弟，只以小名称之，不许呼他“国王”。止有一子名袍阿，美容仪，不肯剃婆焦，只裹巾帽，着窄服，能诸国语。其次曰兔花儿太傅国公，声名亚于摩侯罗。又有鹧博者，官亦穹，现随成吉思掌重兵。又其次曰按赤那邪，现封尚书令，乃成吉思正后之弟，部下亦有骑军十余万，所统之人颇循法。鞑人自言随国王者皆恶，随尚书令者皆善也。其次曰刘伯林者，乃燕地云内州人，先为金人统兵头目，奔降鞑主。有子甚勇，而鞑主忒没真长子战死，遂将长子之妃嫁伯林之子，同鞑人破燕京等处，甚有功。伯林昨已封王，近退闲于家，其了现为西京留守。又其次曰大葛相公，乃纪家人，现留守燕京。次曰札八者，乃回鹘人，已老，亦在燕京同任事。燕京等处有纸蝉儿元帅、史元帅、刘元帅等甚众，各有军马，皆听摩侯国王命令。
    首相脱合太师者，乃兔花太傅之兄，原女真人，极狡狯，兄弟皆归鞑主为将相。其次鞑人宰相乃卒埒夺合，又有女真七金宰相，余者未知名，率皆女真亡臣。向所传有白俭、李藻者为相，今止见一处有所题曰“白俭提兵至此”，今亦未知存亡。燕京现有移刺晋卿者，契丹人，登第，现为内翰掌文书。又有杨彪者，为吏部尚书。杨藻者，为彼北京留守。珙所见国王之前，有左右司二郎中，使人到，则二人通译其言语，乃金人旧太守，女真人也。
    鞑人生长鞍马间，人自习战，自春徂冬，旦旦逐猎，乃其生涯。故无步卒，悉是骑军，起兵数十万。略无文书，自元帅至千户、百户、牌子头传令而行。凡攻大城，先击小郡，掠其人民以供驱使，乃下令曰：“每一骑兵，必欲掠十人。”人足备，则每名需草或柴薪或土石若干。昼夜迫逐，缓者杀之。迫逐填塞濠堑立平，或供鹅洞炮座等用，不惜数万人。以此攻城，壁无不破者。城破，不问老幼、妍丑、贫富、逆顺，皆诛之，略不少恕。凡诸临敌不用命者，虽贵必诛。凡破城守有所得，则以分数均之。自上及下，虽多寡每留分，为成吉思皇帝献，余物则敷Ｓ胁睢Ｔ紫嗟仍谟谏衬不临戎者，亦有其数焉。凡征伐谋议，先定于三、四月间；行于诸国，又于重五宴会，共议今秋所向。各归其国，避暑牧养至八月，咸集于燕都，而后启行。
    鞑国地丰水草，宜羊马。其马初生一二年，即于草地苦骑而教之，却养三年，而后再乘骑。故教其初是以不蹄啮也。千马为群，寂无嘶鸣，下马不用控系，亦不走逸，性甚良善。日间未尝刍秣，惟至夜方始牧放之，随其草之青枯野牧之，至晓搭鞍乘骑，并未始与豆粟之类。凡出师人有数马，日轮一骑乘之，故马不困弊。
    鞑人地饶水草，宜羊马，其为生涯，止是饮马乳以塞饥渴。凡一牝马之乳，可饱三人。出入止饮马乳，或宰羊为粮。故彼国中有一马者，必有六七羊，谓如有百马者，必有六七百羊群也。如出征于中国，食羊尽，则射兔鹿野豕为食，故屯数十万之师，不举烟火。近年以来掠中国之人为奴婢，必米食而后饱，故乃掠米麦，而于扎寨处亦煮粥而食。彼国亦有一、二处出黑黍米，彼亦解为煮粥。
    鞑人在本国时，金虏大定间，燕京及契丹地有谣言云：“鞑靼去，赶得官家没去处”。葛酋雍宛转闻之，惊曰：“必是鞑人为我国患。”乃下令极于穷荒，出兵剿之，每三岁遣兵向北剿杀，谓之“减丁”，迄今中原人尽能记之曰：“二十年前，山东河北谁家不买鞑人为小奴婢，皆诸军掠来者。”今鞑人大臣，当时多有虏掠住于金国者，且其国每岁朝贡，则于塞外受其礼币而遣之，亦不令入境。鞑人逃遁沙漠，怨入骨髓。至伪章宗立，明昌年间不令杀戮，以是鞑人稍稍还本国，添丁长育。章宗又以为患，乃筑新长城在静州之北，以唐古纟人戍之。酋首因唐古纟叛，结即刺都纟、木典纟、咩纟、后典纟等俱叛，金人发兵平之，纟人散走，投于鞑人。且回鹘有田姓者，饶于财，商贩巨万，往来于山东河北，俱言民物繁庶，与纟同说茸达人治兵入寇。忒没真忿其欺凌，以此犯边，边州悉败死。燕虏谓鞑人曰：“我国如海，汝国如一掬沙，岂能动摇？”鞑人至今老幼皆能记此语。虏君臣因其陷西京，始大惊恐，乃竭国中精锐，以忽杀虎元帅统马步五十万迎击之，虏大败。又再刷山东河北等处及随驾护卫等人马三十万，令高琪为大元帅，再败。是以鞑人迫于燕京城下。是战也，罄金虏百年兵力，销折溃散殆尽，其国遂衰。后来凡围河北、山东、燕北诸州等处，虏皆不敢婴其锋。
    鞑人袭金虏之俗，亦置领录尚书令、左右相、左右平章等官，亦置太师、元帅等。所佩金牌，第一等贵臣，带两虎相向，曰“虎斗金牌”，用汉字曰“天赐成吉思皇帝圣旨，当便宜行事”。其次素金牌，曰“天赐成吉思皇帝圣旨疾”。又其次乃银牌，文与前同。如成吉思亦行诏敕等书，皆金虏叛臣教之遣发临民者。四曰宣差。逐州守臣皆曰节使。今在于左右，带弓矢执侍，骁勇者曰“护卫”。
    鞑人贱老而喜壮，其俗无私斗争。正月一日必拜天，重午亦然，此乃久住燕地，袭金人遗制，饮宴为乐也。摩侯国王每征伐来归，诸夫人连日各为主礼，具酒馔饮宴，在下者亦然。其俗多不洗手，而拿攫鱼肉，手有脂腻，则拭于衣袍上，其衣至损，不解浣濯。妇女往往以黄粉涂额，亦汉旧装传袭，迄今不改也。上至成吉思，下及国人，皆剃婆焦，如中国小儿留三搭头在囟门者，稍长则剪之，在两下者，总小角垂于肩上。
    成吉思之仪卫，建大纯白旗以为识认，外此并无他旌幢，惟伞亦用红黄为之。所坐乃金裹龙头胡床，国王者间有用银处，以此为别。其鞍马带上亦以黄金盘龙为饰，国王亦然。今国王止建一白旗，九尾，中有黑月，出师则张云。其下必元师方有一旗，国王止有一鼓，临阵则用之。鞍轿以木为之，极轻巧。弓必一石以上，箭用沙柳为摹Ｊ值渡跚岜《弯。
    彼奉使曰宣差，自皇帝或国王处来者，所过州县及管兵头目处，悉来尊敬。不问官之高卑，皆分庭抗礼，穿戟门，坐于州郡设厅之上，太守亲跪以效勤。宿于黄堂厅事之内，鼓吹旗帜妓乐，郊外送迎之。凡见马则换易，并一行人从悉可换马，谓之“乘铺马”，亦古乘传之意。近使臣到彼国王处，凡相见礼文甚简，言辞甚直，且曰：“你大宋好皇帝，好宰相”。大抵其性淳朴，有太古风。可恨金虏叛亡之臣教之，今乃凿混沌，破彼天真，教以奸计，为可恶也。
    凡占卜吉凶，进退杀伐，每用羊骨扇，以铁椎火椎之，看其兆坼以决大事，类龟卜也。凡饮酒，先酬之。其俗最敬天地，每事必称天，闻雷声则恐惧，不敢行师，曰“天叫”也。
    其俗出师不以贵贱，多带妻孥而行，自云用以管行李、衣服、钱物之类。其妇女专管张立毡帐，收御鞍马辎重、车驮等物事，极能走马。所衣如中国道服之类。凡诸酋之妻，则有顾姑冠，用铁丝结成，形如竹夫人，长三尺许，用红青锦绣或珠金饰之，其上又有杖一枝，用红青绒饰。又有文袖衣，如中国鹤氅，宽长曳地，行则两女奴拽之。男女杂坐，更相酬劝不禁。北使入于彼国，王者相见了，即命之以酒，同彼妻赖蛮公主，及诸侍姬称夫人者八人，皆共坐。凡诸饮宴，无不同席。所谓诸姬，皆灿白美色，四人乃金虏贵嫔之类，余四人乃鞑人。内四夫人者，甚姝丽，最有宠，皆胡服胡帽而已。
    国王出师，亦以女乐随行，率十七八美女，极慧黠，多以十四弦等弹大官乐等，四拍手为节，甚低，其舞甚异。鞑人之俗，主人执盘盏以劝客，客饮，若少留涓滴，则主人者更不接盏。见人饮尽，乃喜。如彼击鞠，止是二十来骑，不多用马者尔，恶其哄闹也。击罢，遣人来请我使人。至，彼乃曰：“今日打球，如何不来？”答曰：“不闻钧旨相请，故不敢来。”国王乃曰：“你来我国中，便是一家人，凡有宴聚打球，或打围出猎，你便来同戏，如何又要人来请唤？”因大笑而罚六杯。终日必大醉而罢。且每饮酒，其俗邻坐更相尝换，若以一手执杯，是令我尝一口，彼方敢饮。若以两手执杯，乃彼与我换杯，我当尽饮彼酒，却酌酒以酬之。以此易醉。凡见外客醉中喧哄失礼，或吐或卧，则大喜曰：“客醉，则与我一心无异也。”我使人相辞之日，国王戒伴使曰：“凡好城子多住几日，有好酒与吃，好茶饭与吃，好笛儿、鼓儿吹着打着。”所说“好城子”，乃好州县也。
    
    
    
    
    
    
       2000.11.07  尹小林整理
    =☆=

            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
