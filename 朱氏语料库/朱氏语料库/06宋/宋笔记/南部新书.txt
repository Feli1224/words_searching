                                南部新书
                                宋・钱易

　　●甲
　　自武德至长安四年已前，尚书左右仆射并是正宰相。初，豆卢钦望拜左仆射，不言同中书门下三品，不敢参议朝政。数日后，始有诏加知军国重事。至景云二年，韦安石除仆射，不带同三品。自后空除仆射，不是宰相，遂为故事。至德二年，宰相直主政事笔，每人知十日。至贞元十年，又分每人轮一日执笔。
　　尚书诸厅，历者有壁记，入相则以朱点之。元和后，惟膳部厅持国柄者最多。时省中谓之朱点厅。
　　韦夏卿与弟正卿，大历中同日登制科，皆曰：“今日盛事，全归二难之手。”
　　韩昆，大历中为制科第三等敕头，代皇异之。诏下日，坐以采舆翠笼，命近臣持采仗鞭厚锡缯帛以示殊泽。
　　常衮自礼部侍郎入相，时潘炎为舍人引麻，因戏之曰：“留取破麻鞋著。”及衮视事，不浃旬，果除。
　　凌烟阁在西内三情殿侧，画皆北面。阁中有中隔，隔内面北，写功高宰辅；南面，写功高侯王；隔外面，次第功臣。
　　证圣元年正月，明堂灾，重造天册万岁殿。二年三月成，号为通天宫。
　　项斯始未为闻人，因以卷谒江西杨敬之，杨甚爱之，赠诗云：“几度见诗诗尽好，及观标格过于诗。平生不解藏人善，到处逢人说项斯。”未几诗达长安，斯明年登上第。
　　上元中，长安东内始置延英殿，每侍臣赐对，侧左右悉去。故直言讠党议，尽得上达。
　　李听为羽林将军，有名马。穆皇在东宫，讽听献之，听以总兵不从。及即位，太原拟帅皆不允，谓宰臣曰：“李听为羽林将军，不与朕马，是必可任。”遂降制。
　　开元御札云：“朕之兄弟，惟有五人，比为方伯，岁一朝见。虽载崇藩屏，而有睽谈笑，是以辍牧人而各守京职。每听政之后，延入宫中，申友于之志，咏常棣之诗，邕邕如，怡怡如，展天伦之爱也。”
　　祠部，省中谓之冰厅，言其清且冷也。
　　尚书省东南向阳通衢，有小桥相承，曰拗项桥。言御史及殿中久次者，至此必拗项而望南宫也。
　　都堂南门道东有古槐，垂阴至广。或夜闻丝竹之音，则省中有入相者，俗谓之音声树。
　　二十四司印，故事悉纳直厅。每郎官交印时，吏人悬之于臂以相授，颇觉为繁。杨虔州虞卿任吏部员外郎，始置匮加煲灾之，人以为便，至今不改。
　　始无笏囊，皆В笏于马上。张曲江清瘦不任，乃置笏囊。
　　秘书省内落星石，薛稷画鹤，贺知章草书，郎令余画凤，相传号为四绝。元和中，韩公武为校书郎，挟弹中鹤一眼，时人乃谓之五绝。又省之东即右威卫，荒秽摧毁，其大厅逼校正院，南对御史台，有人嘲之曰：“门缘御史塞，厅被校书侵。”
　　曹确、杨收、徐商、路岩同秉政，外有嘲之曰：“确确无余事，钱财总被收。商人都不管，货赂几时休。”
　　李林甫寡薄，中表有诞子者，以书贺之云：“知有弄獐之庆。”
　　郑注镇凤翔，皆择贞正之士以为幕席，亦欲遏其邪行。及注败，皆为监军所诛。
　　温大雅，武德中为黄门侍郎，弟彦博为中书侍郎。高祖曰：“我起义晋阳，为卿一门耳。”后弟大有又除中书侍郎。
　　中书省有盘石，初薛道衡为内史侍郎，常踞其石草诏。后孙元超每见此石，未尝不泫然。
　　施肩吾与赵嘏同年，不睦。嘏旧失一目，以假珠代其精，故施嘲之曰：“二十九人同及第，五十七只眼看花。”元和十五年也。
　　女道士鱼玄机，住咸宜观，攻篇什。杀婢绿翘，甚切害，事败弃市。
　　崔四八，即慎由之子，小名缁郎。天下呼油为麻膏，故谓之麻膏相公。
　　开元中，岐、薛以下轮日载笔于乘舆前，作内起居注，四季朱印联名，牒送史馆。至天宝十载季冬，已成三百卷。率以五十幅黄麻为一编，雕檀轴紫凤绫表，遂别起大阁贮之。逆胡陷西京，先以火千炬焚是阁，移时灰灭，故实录百不叙及一二。
　　小许公从工部侍郎除中书舍人，便供政事食，明日加知制诰。舍人有政事食，自此为始。
　　大和中，上自延英退，独召柳公权对。上不悦曰：“今日一场大奇也。嗣复李珏道张讽是奇才，请与近密官，郑覃夷行即云是奸邪，须斥之于岭外。教我如何即是？”公权奏曰：“允执厥中。”上曰：“如何是允执厥中？”又奏：“嗣复李珏既言是奇才，即不合斥于岭外，郑覃夷行既云是奸邪，亦不合致于近密。若且与荆襄问一郡守，此近于允执厥中。”旬日又召对，上曰：“允执厥中，问道也是。”张遂为郡守。
　　贾曾除中书舍人，以父名忠，固辞之。言者以中书是曹司名，父之名又同音名别，于礼无嫌。曾乃就职。
　　开元七年，赐百僚射。金部员外卢е、职方郎中李担俱非善射，箭不及垛而互言工拙。迪吩唬骸坝肼箭俱三十步。”左右不晓，翟唬骸苞等ザ馊十步，卢箭去等十步。”
　　李白，山东人，父任城尉，因家焉。少与鲁人诸生隐徂来山，号竹溪六逸。天宝中，游会稽，与吴筠隐剡中。筠徵赴阙，荐之于朝，与筠俱待诏翰林。俗称蜀人，非也。今任城令《厅石记》，白之词也，尚在焉。
　　江西私酿酒法尤严，王仲舒廉察日，奏罢之。
　　宰相门下省议事，谓之政事堂。永淳中，裴炎为中书令，始移就中书省。政事印亦改中书门下之印。
　　开元中，花萼楼大校人众莫遏。遂命严安之定场，以笏画地，无一辈敢犯。
　　卢携常题司空图壁云：“姓氏司空贵，官班御史卑。老夫如且在，不用叹屯奇。”
　　龙朔中，杨思元恃外戚，典选多排斥选士，为选人夏彪讼之。御史中丞郎余庆弹奏免官。许南阳曰：“故知杨吏部之败。”或问之，许曰：“一彪一狼，共看一羊，不败何待。”
　　开元皇帝为潞州别驾，乞假归京。值暮春，戎服臂鹰于野次。时有豪氏子十余辈，供帐于昆明。上时突会，座中有持酒船唱令曰：“今日宜以门族官品。”至上，笑曰：“曾祖天子，祖天子，父相王，临淄郡王李某。”诸辈惊散。上联举三船，尽一巨觥而去。
　　襄王僭伪，朱玫秉政，百揆失序，逼李拯为内署。拯常吟曰：“紫宸朝罢辍叙剑丹凤楼前驻马看。唯有终南山色在，晴明依旧满长安。”拯终为乱兵所杀。
　　武德七年，遣刑部尚书沈叔安，携天尊像赐高丽，仍令道士往彼讲道德经。
　　自先天初至开元十五年，仪同者四人：姚崇、宋浮⑼跬皎、王毛仲。
　　唐法，亲王食封八百户，有至一千户；公主三百户，长公主五百户，有至六百户；唯太平、相王逾此制。
　　黄巢入青门，坊市聚观。尚让慰晓市人曰：“黄王为生灵，不似李家。”其悖也如此。
　　长安令李济得罪因奴，万年令霍晏得罪因婢。故赵纵之奴当千，论纵阴事，张镒疏而杖杀之。纵，即郭令之巩。
　　建中末，姚况有功于国，为太子中舍人。旱蝗之岁，以俸薄不自给，而以馁终。哀哉！
　　田神功，大历八年卒于京师，许百官吊丧，上赐屏风茵褥于灵座，并赐千僧斋以追福。至德以来，将帅不兼三事者，哀荣无比。
　　柳浑旧名载，为朱Г所逼。及克复，上言曰：“顷为狂贼点秽，臣实耻称旧名。矧字或带戎，时当偃武，请改名浑。”浑后入相，封宜城公，谓之柳宜城。
　　韦凯著《易蕴》，甚有奥旨。凯、见素孙。
　　郭令公终始之道无缺焉，惟以谮怒判官张谭，奏杖杀之，物议为薄。
　　张巡每战大呼，牙齿皆碎。及败，尹子奇视之，其齿存者，不过三四。初守宁陵也，使许远诣贺兰进明乞救兵，进明大宴，远不下喉，自啮一指为食。进明终不应，以至于破。
　　贞观中，择官户蕃口之少年骁勇者数百人，每出游猎，持弓矢于御马前射生，令骑豹文鞯著兽文彩衫，谓之百骑。至则天，渐加其人，谓之千骑。孝和又增之万骑，皆置使以领之。
　　彭偃与朱Г下伪诏曰：“幽囚之中，神器自至。岂朕薄德，所能经营。”Г败偃诛，其妖乱也如此。
　　大和九年冬，甘露事败，将相弃市。王椅酵跹脑唬骸暗背跞熬斩却郑注，斩之岂有此事也。”此虽临刑之言，然固当矣。
　　梁祖常言于昭皇：“赵崇是轻薄团头，于鄂州座上，佯不识骆驼，呼为山驴王。”遂阻三事之拜。此亦挫韩也。
　　王皇后，开元中恩宠日衰而不自安。一日诉之曰：“三郎独不记阿忠脱新紫半臂，更得一斗面，为三郎生日为煎饼耶？”上戚然悯之，而余恩获延三载。
　　武德初，史馆尚隶秘书省著作局。贞观三年，移于门下省北，宰相监修，自是著作局始罢史职。
　　公孙罗为沛王府参军，撰《文选音义》十卷。罗，唐初人。
　　开元中，裴光庭为侍中。门下过官，委主事阎麟之裁定，随口下笔。时人语曰：“麟之口，光庭手。”物议丑之。
　　张延赏怙权矜己，嫉柳浑之守正，使人谓之曰“相公旧德，但节言于庙堂，则名位可久。”浑曰：“为吾谢张相公，柳浑头可断，而舌不可禁。”
　　王缙在太原，旧将王无纵等恃功，且以缙儒者，易之，每事多违约束。一朝悉召斩之，将校股栗。
　　大历中，陇州猫鼠同乳，率百僚贺。崔谈Χ雷嘣唬骸叭试蛉室樱无乃失于性乎。”
　　李邕自滑州上计也，京洛阡陌聚观，以为古人。盖邕负美名，频被贬斥，剥落在外也。
　　元德秀，字紫芝，为鲁山令，有清德。天宝十三年卒，门人相与谥为文行先生。士大夫高其行，不名，谓之元鲁山。
　　驸马都尉郑潜曜，睿皇之外孙，尚明皇第十二女临晋长公主，母即代国长公主也。开元中，母寝疾，曜刺血濡奏章，请以身代。及焚章，独神道许三字不化。翌日，主疾间，至哉，孝子也。
　　殿中监、少监、尚衣、尚舍、尚辇，大朝会皆分左右，随伞扇立，人阁亦同之。
　　牛僧孺三贬至循州，本传不言，漏略也。
　　李景让典贡年，有李复言者，纳省卷，有《纂异》一部十卷。榜出曰：“事非经济，动涉虚妄，其所纳仰贡院驱使官却还。”复言因此罢举。
　　古押牙者富平居，有游侠之才，多奇计，往往通于宫禁。
　　五月一日御宣政殿，百僚相见之仪，贞元已来常行之，自后多阙。
　　崆峒山，在松州，属龙州，西北接蕃界。蜀破后路不通，即非空桐也。
　　长安中秋望夜，有人闻鬼吟曰：“六街鼓歇行人绝，九衢茫茫空有月。”又闻有和者曰：“九衢日生何劳劳，长安土尽槐根高。”俗云务本西门是鬼市，或风雨晦冥，皆闻其喧聚之声。怪哉！
　　大和中，程修己以书进见，尝举孝廉，故文皇待之弥厚。会春暮，内殿赏牡丹花，上颇好诗，因问修己曰：“今京邑人传牡丹诗，谁为首出？”对曰：“中书舍人李正封诗：‘天香夜染衣，国色朝酣酒。’”时杨妃侍，上曰：“妆台前宜饮以一紫盏酒，则正封之诗见矣。”
　　高宗欲废王皇后，立武昭仪，犹豫未定。许南阳宣言于朝曰：“田舍翁购种，得十斛麦，尚须换却旧妇。况天子富有四海，立一皇后？有何不可。”上意乃定。吁，牝鸡之孽，洎移土德，过始于南阳。
　　白乐天之母，因看花坠井。后有排摈者，以赏花新井之作左迁。穆皇尝题柱曰：“此人一生争得水吃。”
　　张介然，天宝中，为尉卫卿，因入奏曰：“臣今三品，合列戟，若列于帝城，乡里不知。臣河东人也，请列戟于故乡。”上曰：“所给可列故乡，京城伫当别赐。”本乡列戟，介然始也。
　　京兆尹黎唬戎州人也，尝白事于王缙。缙曰：“尹南方尹子也，安知朝礼！”其慢而侮人率如此。
　　总章中，天子服婆罗门药，郝处俊谏曰：“修短有天命，未闻万乘之主，轻服蕃夷之药。”
　　贞元中，邕州经略使陈昙怒判官刘缓，杖之二十五而卒。卒之日，昙得疾，见缓为祟而卒。
　　韦氏专制，明皇忧甚，独密言于王琚。琚曰：“乱则杀之，又何疑。”
　　开元中，诸王友爱特甚，常谓近侍曰：“思作长枕大被，与诸王同卧。”
　　鄱阳人张朝，为猛兽所搏噬，其家犬名小狸救之，获免。中书省柳树久枯死。兴元二年，车驾还而柳活。明年，吕□以为礼部赋，上甚恶之。
　　卢群昔寓居郑州，典贴得良田，及为郑滑节度，悉召其主还之。时以为美谈。
　　自贞元来，多令中官强买市人物，谓之宫市。
　　日本国大臣日真人，犹中朝户部尚书。
　　郭代公元振为西凉州牧，时西蕃酋帅乌质勒强盛，元振为之立语。俄顷雪下盈尺，质勒既老，久立，归而遂死。人谓诡杀乌质勒。
　　路随孝行清俭，常闭门不见宾客，状貌酷似其先人，以此未尝视镜。又感其父没蕃，终身不背西坐，其寝以西首。

　　●乙
　　贞元十二年，卢迈丧弟，请出城临。近年宰相多拘守，而迈有此行，时人美之。
　　裴延龄缀缉裴る所注史记之阙，自号小裴。
　　杨氏于静恭一房犹盛，汝士虞卿、汉公鲁士是也。虞卿生知退，知退生堪，堪生承休，承休生岩，岩生郁，郁生覃。覃，太平兴国八年成名，近为谏议大夫，知广州，卒。堪为翰林承旨学士，随僖皇幸蜀，真在中和院。承休自刑部员外郎使浙右，值多难，水陆相阻，遂不归。岩侍行，十六矣。我曾祖武肃辟之幕下。先人承袭，岩已为丞相。及叔父西上，岩以图籍入觐，卒于秀州，年八十余。今刑部郎中直集贤院侃，亦岩之第三子郾孙也，忄宾之子。司封员外郎蜕，即岩第三子郾之子。郾入京为员外郎分司，判西台卒。侃端拱二年成名。蜕淳化三年登科。修行即四李也。发、收岩、履道，即凭、冰凝也。新昌即于陵也。后涉入相，即修行房也。制下之日，母氏垂泣不悦，以收故也。
　　萧氏登三事者，多于他族。首于鲇恚嵩、华、俯、仿睢㈠荞次之。
　　贞元十二年，天子降诞日，诏儒官与缁黄讲谕。初若矛芟嘞颍后类江海同归。三殿谈经，自此始也。
　　韩皋自京尹贬抚州司马，召左执金吾奏于延英，面受京尹，便令视事，时尚未有制。
　　金銮殿始立于金銮坡，至朱梁始改为金銮殿焉。
　　开元中，笔匠者名铁头，能莹竹如玉，人莫传其法也。
　　妇人之贵，无出于苗夫人，晋卿之女，张嘉贞之新妇，延赏之妻，弘静之母，韦皋外姑。
　　王徽为相只一日，中和五年二月，除昭义节制，徽上表乞免。词曰：“六年内署，虽叨捧日之荣；一日台词，未展致君之恳。”后萧畎菹啵度降麻日薨。陆希声登庸，未上弃世。今徽之曾孙平叔，见任体礼博。希声之子宾于，终于殿省。
　　凡中书有军国政事，则中书舍人各执所见，杂署其名，谓之五花判事。其舍人中选一人明练政事者，专典机密，谓之解事舍人。
　　开元中，将军宋清有神剑，后为瓜州牧李广琛所得。哥舒翰知而求之，广琛不与，因赠诗曰：“刻舟寻已化，弹铗未酬恩。”
　　永徽元年五月，吐火罗国遣使献大鸟，高七尺，其足如，鼓翅而行，日三百里，能啖铜铁，夷俗呼为鸟。
　　贞观二十三年，始改治书御史为御史中丞。其年亦改诸州治中为司马，礼部郎为奉礼郎。
　　仪凤二年，长安光宅坊掘得石函。函之内，有佛舍利万余粒。
　　贞元十二年，上宴宰相于麟德殿之东亭。令施屏风于坐位之后，画汉魏以下名臣，并列善言美事。
　　永徽五年，吐蕃献大拂庐，高五丈，广二十步。
　　祖咏试雪霁望终南诗，限六十字。成至四句，纳主司。诘之，对曰：“意尽。”
　　咸通九年正月，始以李赞皇孙延右起家为集贤校理。
　　诸名族重京官而轻外任，故杨汝士建节后诗云：“抛却弓刀上砌台，上方楼殿菰瓶。山僧见我衣裳窄，知道新从战地来。”又云：“如今老大骑官马，羞向关西道姓杨。”
　　贞元十四年，初令金吾不要奏朝官相过。从张建封奏也。
　　旧皆传呼，贞观十年，马周奏置街鼓以代。传呼自此而罢。
　　永徽五年八月，蒋孝璋除尚药奉御员外。置同正员员外官，始自此。
　　贞元后，每岁二月八日，总章寺佛牙闻，至十五日毕。四月八日，崇圣寺佛牙开，至十五日毕。
　　进士春关，宴曲江亭，在五六月间。一春宴会，有何士参者，都主其事，多有见其宴罚钱者，须待纳足，始肯置宴。盖未过此宴，不得出京，人戏谓何士参索亻贵宴。士参卒，其子汉儒继其父业。南院驱使官郑枵撸知名天下，后亦官至宣州判司。故宛陵王公凝判鹾，充职，得朝散阶。如郑栌牒问坎渭疤妹殴僬帕甲簦皆应三数百年在于人口。
　　李林甫开元初为中允，时源乾曜为侍中，是中表之戚，托其子求司门郎中。乾曜曰：“郎官须有素行才望高者，哥奴岂是郎官耶。”数日除谕德。
　　明皇末年在华清宫，值正月望，欲夜游，陈元礼奏曰：“宫外即是旷野，须有预备。若欲夜游，愿归城阙。”
　　大历中，禁屠杀，而郭子仪隶人杀羊，裴尹京具奏之。或言郭公有社稷功，岂不为盖之。裴笑曰：“非尔所解。郭公权太盛，上新即位，必谓附者众。吾今发其细过，以明其不弄权，用安大臣耳。”人皆是之。五世为河南尹，坐未尝当正位。
　　贞元十二年，始置掖庭局令。
　　吏部有四拗，冬纳文书之始，却谓之选门闭。四月秋省事毕，反谓之选门开。选人各在令史门前，谓之某家百姓。南场判后，状却粘在判前。
　　韦皋见辱于张延赏，崔圆受薄于李彦允，皆丈人子{巩耳}。后韦为张西川交代。崔杀李殊死。
　　赵光逄有时称，谓之玉界尺。
　　郑滑卢弘正尚书题柳泉驿云：“余自歙州刺史除度支郎中，八月十七日午时过永济渡却。自度支郎中除郑州刺史，亦以八月十七日午时过永济度。从吏部郎中除楚州刺史，以六月十四日宿湖城县。今年从楚州刺史除给事中，计程亦合是六月十四日湖城县宿。”事虽偶然，亦冥数也。
　　韩，即瞻之子也，兄仪。瞻与李义山同年，集中谓之韩冬郎是也。故题云：“七岁裁诗走马成。”冬郎，小名。，字致光。
　　王右丞善琵琶，贾魏公善琴，皆妙绝一时。
　　李こ贺州，人言不熟台阁，故著骰子选格。
　　贞元二年，以右常侍于ν为左千牛卫上将军，少府监李忠诚为千牛卫上将军，司农卿姚明扬为右领军大将军，右庶子裴为右千牛卫大将军：参用文武也。
　　韩桑浙西统制一方，颇著勤绩。晚途政甚苛惨，亦可惜也。
　　咸通九年，刘允章放榜后，奏新进士春关前，择日谒谢先师，皆服青襟介帻，有洙泗之风焉。
　　长安四月以后，自堂厨至百司厨，通谓之樱笋厨。公饣束之盛，常日不同。
　　每岁寒食，荐饧粥鸡球等。又荐雷子车。至清明尚食，内园官小儿于殿前钻火，先得火者进上，赐绢三疋，碗一口。都人并在延兴门看人出城洒扫，车马喧阗。新进士则于月灯阁置打球之宴，或赐宰臣以下酴芯啤
　　贞元中，蔡帅陈先奇于李希烈庭中得钱一文，大小如开通之状，文曰天下太平。
　　自唐初来历五院惟三人，李商隐、张延赏、温造。五院谓监察、殿中、侍御史、史丞、大夫。
　　贞元十八年五月，以祠部员外郎裴秦检校兵部郎中，兼中丞安南都护本管经略使。殊拜也。
　　顾况志尚疏逸，近于方外。时宰招以好官，况以诗答之云：“四海如今已太平，相公何用唤狂生。此身还似笼中鹤，东望瀛洲叫一声。”
　　贞元初，山人邓思齐献威灵仙草出商州，能愈众疾。禁中试有效，特令编付史馆。
　　贞元十七年，翰林待诏戴少平死，十六日复生。
　　宋元阝为补阙，与同省候李崖州，而笑语稍闻。旬浃除河清令。
　　长安举子，自六月已后，落第者不出京，谓之过夏。多借静坊庙院及闲宅居住，作新文章，谓之夏课。亦有十人五人醵率酒馔，请题目于知已朝达，谓之私试。七月后，投献新课，并于诸州府拔解。人为语曰：“槐花黄，举子忙。”
　　郭幼明，子仪之母弟，无学术武艺，但善饮酒，好会宾客而已。卒亦赠太子太傅。
　　孔巢父使田悦，谓之曰：“不早归国，为一好贼尔。”悦曰：“为贼既曰好贼，为臣当作功臣。”
　　开元天宝间，有内三司，置于禁中，内职有权要者掌之。天下财谷，著之簿间，毫发无隐。
　　韦贯之及第年，建议曰：“今岁有司放榜，春关以前请以新及第为名。”至今不改。
　　韦肇初及第，偶于慈恩寺塔下题名。后进慕效之，遂成故事。
　　令狐楚久为太常博士，有诗云：“何日肩三署，终年尾百僚。”
　　梁祖欲以牙将张延范为太常卿，诸相议之。裴枢曰：“延范勋臣，幸有方镇节钺之命，何籍乐卿，恐非梁王之旨。”乃持之不与，裴终以此受祸。
　　岁除日，太常卿领官属乐吏，并护僮亻辰子千人，晚入内，至夜，于寝殿前进傩。然蜡炬，燎沈檀，荧煌如昼，上与亲王妃主已下观之，其夕赏赐甚多。是日，衣冠家子弟多觅亻辰子之衣，着而窃看宫中，顷有进士臧童者，老矣，偶为人牵率，同入其间，为乐吏所驱，时有一跌不敢抬头视。执崤Ｎ卜髯樱鞠躬宛转，随队唱夜好千匝于黄庭之中。及将旦得出，不胜困劣，扶舁而归。一病六十日，而就试不得。
　　政事堂有后门，盖宰相时过舍人院，咨访政事，以自广也。常衮塞之，以示尊大。凡有公事商量，即降宣付阁门，开延英。阁门翻宣申中书，并榜正衙门。如中书有公事敷奏，即宰臣入榜子，奏请开延英。又一说：延英殿即灵芝殿也，谓之小延英。苗晋卿居相，以足疾，上每于此待之。宰相对小延英，自此始也。
　　李揆秉政，苗侍中荐元载，揆不纳，谓晋卿曰：“龙章凤姿之士，不可见獐头鼠目之人。”及载入相，除揆秘书监，江淮养疾，凡十余年。
　　五方师子本领出在太常，靖恭崔尚书刮乐卿，左军并教坊曾移牒索此戏，称云备行从。崔公判回牒不与阅。傩日如方镇大享，屈诸司侍郎两省官同看。崔公时在色养之下，自靖恭坊露冕从板舆入太常寺棚中，百官皆取路回避，不敢直冲，时论荣之。
　　卢杞貌丑而蓝色，人皆鬼视之。
　　陈少游除桂察，许中人董秀，岁供五万米，行贩越察。
　　故事，诸官兼大夫中丞，但升在本官之上。贞元中，元涵为苏州刺史兼御史大夫，便判台事。
　　父子知举三家：高锴子湘，于邵子允躬，崔郾子瑶。惟崔氏相去只二十年。
　　吏部故事，放长名榜，旧语曰：“长名以前，选人属侍郎；长名已后，侍郎属选人。”
　　吏部常式，举选人家状，须云：“中形，黄白色，少有髭。”或武选人家状，云：“长形，紫黑，多有髭。”
　　西蕃诸国通唐使处，置铜鱼雄雌相合十二只，皆铭其国名第一至十二，雄者留内，雌者付本国。如国使正月来贲第一鱼，余同准此。闰月即贾本国而已。校其雌雄合，依常礼待之，差谬即按。至开元末，鸿胪奏蕃国背叛，铜鱼多散失，始令所司改铸。
　　大和中，上谓宰臣曰：“明经会义否？”宰臣曰：“明经只念经疏，不会经义。”帝曰：“只念经疏，何异鹦鹉能言。”
　　贞元中，裴肃为常州刺史，以进奉为越察。刘赞死于宣州，判官严绶领军进奏，为刑部员外。天下刺史进奉，自裴肃始。判官进奏，自严绶始。
　　郑云逵由朱滔军逃归长安，自卢龙掌记，检校祠部员外郎，除谏议大夫。
　　徐浩，越州人，峤之子。三迁右拾遗，并充丽正殿校理。绛州天落观碑文，乃高祖子韩王元嘉四男为元妃所制，陈惟玉书。今不知者，妄有怪说。但背有“碧落”二字，故传为“碧落碑”。
　　白传与赞皇不协，白每有所寄文章，李缄之一箧，未尝开。刘三复或请之，曰：“见词翰，则回吾心矣。”
　　蕃中飞鸟使，中国之驿骑也。
　　旧制，起居院在中书省内。
　　贞元中，太常奏每年小大中祠，共七十七祭。
　　天宝中，语云：“殷、颜、柳、陆、萧、李、邵、赵。”以其行义敦交也。
　　天后时，太常丞李嗣真闻东夷三曲一遍，援胡琴弹之，无一声遗忘。
　　五原有冤狱，颜真卿为御史辨之，天方早，狱决乃雨。复有郑延祚者，母卒二十九年，殡僧舍垣地，真卿劾奏之，兄弟皆不齿，天下耸动。
　　旧制，中书舍人分押六曹，以平奏报。贞元中，卢杞为相，请分之，杨炎固以为不可。
　　贞元元年十一月，京兆奏有人于长兴坊得玉玺，文曰“天子信玺”。
　　奘三藏至西域，入维摩诘方丈。及还，将纪年月于壁，染翰欲书，约行数千百步，终不及墙。
　　元和中，李绛、崔群同掌密命，韦贯之、裴度知制诰，李简中丞并裴淘诤擦秩账举，皆相次入辅。
　　大和中，乐工尉迟璋左能啭喉为新声，京师屠沾效，呼为拍弹。
　　朱敬则，亳州永城人也，孝行忠鲠，举世莫比，门表阙台者六所，今古无之。元孙禹锡，咸平二年，学究登科，见任虞部员外郎。
　　贞观中，纪国僧慧静撰《续英华诗苑》行于代。慧静常言曰：“作之非难，鉴之为贵。吾所搜拣，亦诗三百篇之次。”慧静俗姓房，有操识。今复有诗篇十卷，与《英华》相似，起自梁代，迄于今朝，以类相从。多于慧静所集，而不题撰集人名氏。

　　●丙
　　梁崇义，长安市井人，有力能卷金舒勾。后自羽林射生，累为襄阳节度使同平章事，终以谋叛伏诛。
　　道州录事参军王沼，与杨炎有微恩。及炎入相，举沼为监察御史，始减公议。
　　旧令，一品坟高一丈八尺，惟郭子仪薨，特加十尺。
　　贞元以来，禁中饣艮瓶不过高五尺。齐映在江西，因降诞日，献高八尺者，士君子非之。
　　穆元，休宁之父也，撰《洪范外传》十篇。开元中，授偃师丞。朱Г乱，臣之守节，不为迫胁：程镇之、刘乃、蒋氵允、赵驿、薛岌。
　　于邵善知人，樊泽举制科至京，一见之，谓人曰：“将相之材也。”后五年而泽建节。崔元翰赴举，年五十，亦曰：“不十年当掌诰。”皆如其言。其知人也如此。
　　西川浣花任国夫人，即崔宁妻也。庙今存。
　　王叔文始欲扫木场斩刘辟，而韦执谊违之，盖欲为皋求三川也。
　　崔造、韩会、卢东美、张正则为友，皆侨居上元，好谈经济之略，尝以王佐自许，时人号为四夔。
　　李白为天才绝，白居易为人才绝，李贺为鬼才绝。
　　李令问，开元中为殿中监，事馔尤酷，罂鹅、笼驴皆有之。令问，世绩之孙也。
　　咸通中，杨汝士与诸子，位皆至正卿。所居靖恭里第，兄弟并列门戟。
　　天授中，中丞李嗣真等为十道存抚使，合朝有诗送之，名曰《存抚集》，凡十卷。
　　太宗破高昌，收马乳蒲桃种于苑，并得酒法。仍自损益之，造酒绿色，芳香酷烈，味兼醍醐，长安始识其味也。
　　有进士邱绛者，尝为田季安从事。后与同府侯臧相持争权，季安怒，斥绛摄下邑尉，使人先路穴地以待，至则排入而瘗之。其暴如此，李猩贝奚普辏亦同斯酷。
　　贞元中，祈雨于兴庆宫龙堂，有白鸬鹚见池上，众鸬鹚罗列前后，如引御舟。翌日降雨。
　　永泰初，乃诏左仆射裴冕等一十三人，同于集贤院待制，特给飧钱，缮修廨宇，以优其礼。自后迁者非一。
　　隋制桐木巾子，盖取便于事。武德初，使用丝麻为之，头初上平小。至则天时内宴，赐群臣高头巾子，号为武家样。后裴冕自创巾子，尤奇妙，长安谓之仆射样。
　　贞元十二年九月庚子，贾耽私忌，绝宰相班，中使出召主书吴用承旨。时赵憬薨，卢迈请假之故也。
　　淮南程干，本富家，三年问为水火焚荡，家业俱尽。妻茅氏连八年生十六男，父子相携，行乞于市。
　　贞元七年，令常参官每日二人引见延英，访以政事，谓之巡封。
　　开元元年，改请诸王侍读为奉诸王讲。李石上请也。
　　神龙初，洛水涨。宋务先上疏曰：“巷议街谈，共呼坊门为宰相，为节宣风雨，变调阴阳。”
　　司马天师承祯，状类陶隐居。
　　圣善寺报慈阁佛像，自顶至颐八十三尺，额中受八石。
　　新进士放榜后，翌日排光范门，候过宰相。虽云排建福门，集于西方馆。昔有诗云：“华阳观里钟声集，建福门前鼓动期。”即其日也。
　　采访使，开元二十二年二月十九日，宰相张九龄奏置。时以御史中丞卢绚为        之。
　　大历十四年七月十日，闲厩奏：“准旧例，每日于月华门立马两疋，仗下后归厩。”
　　高祖第三女平阳公主柴氏，初举义兵于司竹园，号“娘子军”，即柴绍之妻也。
　　大中以来，礼部放榜，岁取三二人姓氏稀僻者，谓之色目人，亦谓之榜花。
　　张嘉贞，开元中任中书令，著绯。傅游艺，武后时居相位，著绿。
　　僧惠范以罪没入其钱，得一千三百万索。元载家破，纳产胡椒九百石。郑注诛后，纳绢一百万疋，他物可知矣。
　　《时政记》，宰臣所修。起于长寿中，宰相姚■录中书门下事。
　　每岁十一月，天下贡举人于含元殿前，见四方馆舍人当直者，宣曰：“卿等学富雄词，远随乡荐，跋涉山川，当甚劳止。有司至公，必无遗逸，仰各取有司处分。”再拜舞蹈讫退。
　　开元式，诸蕃使嗣，以元会日，并听升殿，自外廊下。
　　长安中，尝见有人腊长尺许，眉目手足悉具。或以为焦侥人也。
　　清夜游西园图，顾长康画。有梁朝诸王跋尾云：“图上若干人，并食天禄。”贞观中，褚河南装背。
　　小说中言十家事起者，即太和九年冬甘露事也，凡灭十家。
　　咸通中，徘优恃恩，咸为都知。一日乐喧哗，上召都知止之，三十人并进。上曰：“止召都知，何为毕至？”梨园使奏曰：“三十人皆都知。”乃命李可及为都都知。后王铎为都都统，袭此也。吁哉！
　　故事，三馆学士不避行台，谓三院连镳也。
　　凡进士入试，遇题目有家讳（谓之文字不便），即托疾，下将息状来出，云：“牒某，忽患心痛，请出试院将息，谨牒如的。”暴疾亦如是。
　　两省官上事日，宰相临送，上事者设床，坐而判三道，宰相别施一床，南坐四隔，谓之压角。李珏为河南尹，上之日，命工曹示之曰：“先拜恩，后上事。”今礼上之仪，谢恩之后，更拜厅，误也。
　　裴度带相印入蔡，李具军容，度避之。曰：“此方不识上下，今具戎服拜相国于堂下，使民吏生畏。”度然之。自后带宰相出镇，凡经州郡，皆具橐剑迎于道左，自此始也。
　　玉真宫主玉叶冠，时人莫计其价。
　　崔元翰晚年取应，咸为首捷：京兆解头，礼部状头，宏词敕头，制科三等敕头。
　　裴次元，制策、宏词同日敕下，并为敕头。时人荣之。
　　李群玉好吹笙，常使家僮奏之。又善急就章，性善养白鹅。及授校书郎东归，故卢肇送诗云：“妙吹应谐凤，工书定得鹅。”
　　天宝中，内种甘子，结实凡一百五十颗。
　　至德三年，始置盐铁使，王绮首为也。
　　大历八年，虎入元载私庙。
　　麟德殿三面，亦谓之三殿。
　　天宝十载，写《一切道经》五本，赐诸观。
　　武德四年，废五铢钱，行开元通宝钱，欧阳询制及书，回环读之，其义皆通。初进钱样，文德皇后掐一甲迹，故钱背上有掐文。
　　李肇自尚书郎守澧阳，人有藏书者，卒藏玩焉。因著经史目录。
　　天宝末，管户尚九百六万九千一百五十四。
　　李善于梁宋之郊，开文选学，乃注为六十卷。
　　张昌龄与太皇作息兵甲诏，叹曰：“祢衡潘岳之俦也。”
　　萧仿为广帅，曾有疾，召医者视云：“药用乌梅子，欲用公署中者。”仿乃召有司以市价计而后取，廉也如此。
　　光启元年，镇州王杞耕牛一千头，戎器九千三百事。表云：“庶资辟土之功，聊备除凶之用。”
　　旧制，东川每岁进浸荔枝，以银瓶贮之，盖以盐渍其新者，今吴越间谓之鄞荔枝是也。此乃闽福间道者自明之鄞县来，今谓银，非也。咸通七年，以道路遥远，停进。
　　《轩辕集》，谓之罗浮先生，已数百岁，而颜色不老。立于床上，而垂发至地。
　　天宝四年，撰黄素文于内道场，为民祈福。其文自飞上天，空中云：“圣寿延长。”
　　武德故事，御史台门北开者，法司主阴，取冬杀之义。或云：“随初移都之时，兵部尚书李圆、通判御史大夫，欲向省便，故开北门。”
　　大中十年春，宣皇微行，至新丰柳陌，见一布衣抱膝而叹，因问之。布衣曰：“我邛人，观光至此，此甚快乐。有巢南之想，又为橐装所迫。今崔相公镇西川，欲预其行，无双缣以遗其掌事者。”帝曰：“子明旦相伺于此。”及旦，敕慎由将归剑门。
　　张仲武，会昌来镇渔阳，有政学。后有年八九十人少，识其面者，说之犹泪下。
　　王龟，起之子。于永达坊选幽僻带林泉之处，构一亭，会交友于其间，名之曰‘半隐亭’。后太和初，从起于蒲，于中修葺书堂以居之，号曰“郎君谷”。
　　唐制，员外郎一人判南曹。在曹选街之南，故曰南曹。
　　薛逢命一道士貌真，自为赞曰：“壮哉薛逢，长七尺五寸，放笔终未能续。”一旦，忽有羽衣诣门，延之与语。忽于东壁见真赞，读之，乃命笔续之。曰：“手把金锥，凿开混沌。”长揖而去，不知所之。
　　天宝十载，始封四海神为王。
　　安禄山肚垂过膝，重三百五十斤，妖胡也。
　　大历十三年，改诸道上都留后为进奏。
　　狄梁公为儿童时，与诸昆同游于道，遇善相者海涛法师，惊曰：“此郎位极人臣，苍生是赖。但恨衰朽之质，所不见尔。”
　　李六娘者，蒲州人，师事紫微女道士为童子。开元二十三年十月二十三夜，宴坐而睡，觉已在河南府开元观。京兆尹李适之以为妖，考之，颜色不变。具上闻，召入内，度为道士。
　　郑余庆廉俭，一旦书请两省家膳，至则脱粟蒸葫芦而已。
　　元和、大和以来，左右中尉或以幞头纱赠清望者，则明晨必有爰立之制。
　　陈苌者，每候阳城请俸，常往称其钱帛之美，月有获焉。
　　岁三月望日，宰相过东省看牡丹，两省官赴宴，亦屈保傅属卿而已。
　　卢怀慎暴卒而苏，曰：“冥司三十炉，日夕为张说鼓铸货财，我无一焉。”
　　张建章，四镇之行军司马也。曾■戎命往渤海，回及西崖，经太宗征辽碑，半在水中。建章则以帛苞麦屑，置于水中，摸而读之，不欠一字。
　　高骈章疏不恭，皆顾云之辞也。骈后谓左右曰：“异日期廷以不臣见罪，此辈宁无赤族之患耶！”
　　李德裕三镇迁改，皆有异人豫为言之。惟投南荒，未尝先觉。
　　李元宾言：“文贵天成，强不高也。”李翰又言：“文章当如千兵万马，而无人声。”
　　李德裕镇浙西，刘三复在幕。一旦令草谢御书表，谓之曰：“立构也，归创之。”三复曰：“文理贵中，不贵其速。”赞皇以为当。
　　王起鸿博，文皇尝撰字试之。起曰：“臣中国书中所不识者，惟《八骏图》中三五字而已。”
　　倪曙有赋名，为太学博士制词，萤雪服勤，属词清妙。因广明庚子避乱番禺，刘氏僭号，为翰林学士。
　　董昌称僭，杀判官李韬。施从实、窦鄞皆强谏，不听。韬最铮铮，曾为两池盐铁。及昌败，咸有封赠。

　　●丁
　　武德元年，以长安令独孤怀恩为工部尚书。
　　万岁通天元年四月一日，神岳中天王可尊为神岳中天皇帝。至神龙元年，复为王。
　　孙智谅，开元年中内殿修斋，奉诏投龙于吉之玉笥山。泊舟江侧，见异气在东川之中，疑有古迹，遂于ト皂山掘得铜钟一枚，重百余斤。钟下得王像三身，因置ト皂观。
　　省中诸郎，不自员外拜者，谓之土山头果毅，言其不历清资，便拜高品，似长征兵士，便授边远果杀也。
　　先天中，王主敬为侍御史，自以才望华妙，当入省台前行，忽除膳部员外，微有惋怅。吏部郎中张敬忠咏曰：“有意嫌兵部，专心望考功。谁知脚蹭蹬，却落省墙东。”盖膳部在省最东北隅也。
　　开元十八年，吏部尚书裴光庭始奏用循资格。
　　郑畋少女，好罗隐诗，常欲妻之。一旦隐谒畋，畋命其女隔帘视之。及退，其女终身不读江东篇什。举子或以此谑之，答曰：“以貌取人，失之子羽。”众皆启齿。
　　柳公权有笔偈云：“圆如锥，捺如凿。只得入，不得却。”义是一毛出，即不堪用。
　　大中中，李太尉三贬至朱崖。时在两制者皆为拟制，用者乃令狐壑词。《李虞仲集》中此制尤高，未知孰是。往往有俗传之制，云：“蛇用两头，狐摇九尾。鼻不正而身岂正，眼既斜而心亦斜。”此仇家谤也。
　　李含光善书，或曰：“笔迹过其父。”一闻此语，而终身不书。
　　长安太庙殿，即苻坚所造。
　　省中司门、都官、屯田、虞部、主客，皆闲简无事。时谚曰：“司门水部，入省不数。”又角橹戏，有假作吏部令史及虞部令史相见，忽然俱倒，闷绝良久，云冷热相激。
　　有李参军者，善相笏，知休咎，必验，呼为李相笏。又有龙复本者，无目，凡有象简竹笏，以手捻之，必知官禄年寿。
　　马周之妻，卖锤媪也，即媪引周为常何之客。
　　中和初，黄巢将败。有谣云：“黄巢须走秦山东，死在翁家翁。”巢死之处，民家果姓翁。
　　萧廪新为京尹，杨复恭假子抵罪，仍欧地界。廪断曰：“新除京尹，敢打所由，将令百司，难逃一死。”由是内外畏服。
　　韦夏卿善知人。道逢再从弟执谊、从弟渠牟，及丹，三人皆第二十四，并为郎官。簇马久之。曰：“今日逢三二十四郎，辄欲题目之。”谓执谊曰：“必为宰相，善保其未。”谓渠牟曰：“弟当别承主上恩，而速贵为公卿。”谓丹曰：“三人之中，弟最长远，而位极旄钺。”皆如其言。
　　陈少游检校职方员外郎，充回纥使。检校郎官，自少游始也。
　　长安有龙户，见水色即知有龙。或引出，但如鳅鱼而已。
　　柳质俏ろ门生，悫尝云：“三十入惟柳先辈便进灯烛下本。”
　　江陵有士子，游于交广间，而爱姬为太守所取，纳于高丽坡底。及归，因寄诗曰：“惆怅高丽坡底宅，春光无复下山来。”守见诗，遂遣还。
　　韦澳与萧睿大中中同为翰林学士，每寓直，多召对。内使云：“但两侍郎入直，即内中便知宜旨。”又澳举进士时，日者陈子谅号为陈特快，云诸事未敢言，情青州节度使不求自得。”果除拜。
　　柳公绰家藏书万卷，经史子集皆有三本，一本尤华丽者，镇库；又一本次者，长行披览；又一本又次者，后生子弟为业。皆有厨格部分，不相参错。
　　张巡、许远，宋州立血食庙，谓之双庙，至今岁列常祀。
　　会昌元年三月二十五日，敕以其日为老君降诞，假一日。
　　阳城，贞元中与三弟隐夏阳山中，相誓不婚，啜菽饮水。有苍头曰都儿，与主同志。
　　李约，为兵部员外郎勉子也。与主客员外郎张谂同官，二人每单床静言，达旦不寐。故约赠韦徵君况诗曰：“我有中心事，不向韦三说。秋夜洛阳城，明月照张入。”
　　郑畋，字台文，亚之子也。亚任桂察时生，故小字桂儿。
　　薛收与从父兄子元敬、族兄子德音齐名，时人谓之河东三凤。”
　　郑ㄈ依阳城读书，经月余，与论《国风》，ㄈ不能往复一辞，因缢于梁下，城哭曰：“我虽不杀ㄈ，ㄈ因我而死！”为之服缌麻。
　　裴谈过苏瑰，小许公方五岁，乃试庾信《枯树赋》，将及终篇，避谈字，因易其韵曰：“昔年移柳，依依汉阴，今看摇落，凄怆江浔树犹如此，人何以任。
　　中书令李峤有三戾：性好荣迁，憎人升进；性好文学，憎人才华；性好贪浊，憎人受赂。
　　肃皇尝举衣袖示韩择木曰：“朕此衣已三浣矣。”
　　封德彝即杨素之婿，素为仆射，尝抚其座曰：“封郎必居此座。”后果如其言。
　　天下贡赋，惟长安县贡土，万年县贡水。
　　开元十八年，苏晋为吏部侍郎，而侍中裴光庭每过官应批退者，但对众披簿，以朱笔点头而已。晋遂榜选门曰：“门下点头者，更引注拟。”光庭不悦以为侮己。
　　景龙以来，大臣初拜官者，例许献食，谓之烧尾。开元后，亦有不烧尾者，渐而还止。
　　长庆初，每大狱有司断罪，又令给事中、中书舍人参酌出入，百司呼参酌院，今审刑即其地也。
　　李翱在湘潭，收韦江夏之女于乐籍中，赵骅亦于贼人中赎江西韦环之女，或厚给以归族，或盛饰以事良家。此哀孤之上也。
　　礼部驳榜者，十一月出。粗驳者，谓有状无解；无状细驳，谓书其行止之过。
　　两省谏议，无事不入。每遇入省，有厨食四孔炙。
　　中书舍人，时谓宰相判官。宰相亲嫌不拜知制诰，为直脚。又云：“不由三事，直拜中书舍人者，谓之挞额里头。”
　　天宝五载，巴东石开，有天尊像及幢盖。
　　卢从愿，景云中典选，有声称。时人曰：“前有裴、马，后有卢、李。”裴即行俭，马即马载，李即朝隐。
　　上元二年夏，于景龙观设高座，讲论道释二教。遗宰臣百僚悉就观设斋听论，仍赐钱有差。
　　贞元二年，江淮运米，每年二百万斤，虽有此制，而所运不过四十万。
　　王栖曜善射。尝与文士游虎邱寺，平野霁日，先以一箭射空，再发中之，江东文士梁肃以下咸歌咏之。
　　李辅国为殿中监，常在银台门受事。置察事厅子数十人，官吏有小过，无不伺知。
　　长安三月十五日，两街看牡丹，奔走车马。慈恩寺元果院牡丹，先于诸牡丹半月开；太真院牡丹，后诸牡丹半月开。故裴兵部怜白牡丹诗，自题于佛殿东颊唇壁之上。太和中，车驾自夹城出芙蓉园，路幸此寺，见所题诗，吟玩久之，因令宫嫔讽念。及暮归大内，即此诗满六宫矣。其诗曰：“长安豪贵惜春残，争赏先开紫牡丹。别有玉杯承露冷，无人起就月中看。”兵部时任给事。
　　卢家有子弟，年已暮而犹为校书郎。晚娶崔氏子，崔有词翰，结缡之后，微有慊色。卢因请诗以述怀为戏，崔立成诗曰：“不怨卢郎年纪大，不怨卢郎官职卑。自恨妾身生较晚，不见卢郎年少时。”
　　开元十九年四月，于京城置礼会院，院属司农寺，在崇仁坊南街。后元和中，拾遗杨归厚私以婚礼上言借礼会院，因此贬官。
　　兰亭者，武德四年，欧阳询就越访求得之，始入秦王府。麻道嵩奉教拓两本，一送辩才，一王自收。嵩私拓一本。于时天下草创，秦王虽亲总戎，兰亭不离肘腋。及即位，学之不倦。至贞观二十三年，褚遂良请入昭陵。后但得其摹本耳。
　　柳子温家法，常命苦参、黄莲、熊胆和为丸，赐子弟永夜习学，含之以资勤苦。
　　陆龟蒙居震泽之南巨积庄，产有斗鸭一栏，颇极驯养。一旦有驿使过，挟弹毙其尤者。龟蒙诣而骇之，曰：“此鸭能入语。”复归家，少顷，手一表本云：“见待附苏州上进，使者毙之何也？”使人恐，尽与橐中金，以糊其口，龟蒙始焚其章，接以酒食。使者俟其稍悦，方请其人语之由。曰：“能自呼其名。”使者愤且笑，拂袖上马。复召之，尽还其金，曰：“吾戏之耳。”
　　大中好文，尝赋诗，上句有“金步摇”未能对。进士温岐续之，岐以“玉跳脱”应之，宣皇赏焉。令以甲科处之，为令狐鬯泪遂除方城尉。初，墼问故事于岐，岐曰：“出《南华真经》，非僻书也。冀相公燮理之暇，时宜览古。”叟甚。后岐有诗云：“悔读《南华》第二篇。”
　　黄巢令皮日休作谶词，云：“欲知圣人姓，田八二十一。欲知圣人名，果头三屈律。”巢大怒。盖巢头丑，掠鬓不尽，疑三屈律之言，是其讥也，遂及祸。
　　王承业为太原节度使，军政不修。诏御史崔众交兵于河东，众侮易承业，或裹甲持枪，突入承业厅事，玩谑之。李光弼闻之，素不平。至是众交兵于光弼，光弼以其无礼，不即交兵，令收系之。中使至，除众御史中丞，怀其敕，问众所在。光弼曰：“有罪系之矣。”中使以敕示光弼，光弼曰：“今只斩侍御史。若宣制命，即斩中丞。若拜宰相，即斩宰相。”中使惧，遂寝而还。翌日，斩众于碑堂之下。
　　贞元十五年，以谏议田敦为兵部郎中。上将用敦为兵部侍郎，疑其年少，故有此拜。
　　贞元四年九月二日敕：今海隅无事，蒸庶小康，其正月晦日，三月三日，九月九日，宜任文武百僚择胜地追赏为乐。仍各赐钱，以充宴会。
　　每岁正旦，晓漏已前，宰相、三司使、大金吾，皆以桦烛百炬拥马，方布象城，谓之火城。仍杂以衣绣呜珂，诗的啊Ｈ绶暝紫啵即诸司火城，悉皆扑灭。或其年无仗，即中书门下率文武百僚诣东上阖门横行拜表称庆。内臣宣答。礼部员外郎受诸道贺表，取一通官最高者，坼表展于坐案上，跪读讫，阖门使引表按入内，却出宣云。所进贺表，如有太后，即宰相率两班赴西内称贺。
　　李泌有谠直之风，而好谈谑神仙鬼道。或云“尝与赤松、王乔、安朝、羡门等游处”。坐此为人所讥。
　　王起，大和中，文皇颇重之，曾为诗写于太子之笏。
　　高骈在维扬，曾遣使致书于浙西周宝曰：“伏承走马，已及奔牛。今附齑一瓶，葛粉十斤，以充道路所要。”盖讽其为齑粉矣。
　　李山甫，咸通中不第。后流落河朔，为乐彦祯从事，多怨朝廷之执政。尝有诗云：“劝君不用夸头角，梦里输赢总未真。”
　　张祜，字承吉。有三男一女，桂子、椿儿、椅儿。桂子、椿儿皆物故，唯女与椅在。椅儿名虎望，亦有诗名。后求忄齐于嘉兴监裴弘庆，署之冬瓜堰官，望不甘。庆曰：“套又守冬瓜，所谓过分。”
　　陈夷行郑覃在相，请经术孤单者进用。李珏与杨嗣复论地胃，词彩者居先。每延英议政，率先矛盾无成政，但寄之颊舌而已。
　　康子元，越人，念易数千遍，行坐不释卷。开元中，张说荐为丽正学士。
　　元行冲在太常，有人于古墓得铜器，似琵琶而身正圆，人无识者。冲曰：“此阮咸琵琶也。”乃令匠人以木为之，至今乃有。
　　大中十二年七月十四日，三更三点追朝，唯宰臣夏侯孜独到衙，以大夫李景让为西川节度使。时中元假，通事舍人无在馆者。麻按既出，孜受麻毕，乃召当直中书舍人冯图宣之，捧麻皆两省胥吏。自此始令通事舍人休浣，亦在馆俟命。
　　故事，京兆尹在私第，但奇日入府，偶日入递院。崔郢大中中为京兆尹，囚徒逸狱，始命造廨宅，京尹不得离府。后郢败，韦澳自内署面授京尹，赐度支钱二万索，令造府宅。
　　咸通六年，放宫人沈氏养亲。沈氏入宫五十八年，有父居滤，年一百一十，母年九十五，因为筑室而居。颁金帛确，敕本县放科役，终沈氏之世。
　　杜羔妻刘氏，善为诗，羔累举不第，将至家，妻先寄诗与之曰：“良人的的有奇才，何事年年被放回，如今妾面羞君面，君若来时近夜来。”羔见诗，即时回去，寻登第，妻又寄诗云：“长安此去无多地，郁郁葱葱隹气浮。良人得意正年少，今夜醉眠何处楼。”
　　令狐墼谙啵擢裴坦自楚州刺史为职方郎中，知制诰。裴休以坦非才，拒之，不胜。及坦上事，谒谢于休，休曰：“此乃首台谬选，非休力也。”立命肩舆便出。两阁老吏云：“自有中书，未有此事。”至坦主贡，擢休之子宏上第。时人云：“欲盖弥彰。”此之谓也。
　　崔慎由镇西川，有异人张叟者，与迹熟。因谓之曰：“今四十无子，良可惧也。”叟曰：“为公求之。惟终南翠微寺有僧，绝粒五十五年矣，君宜遗之服玩，若爱而受之，则其嗣也。”崔如其言，遗以服玩，果受之。僧寻卒，遂生一男。叟复相之曰：“贵则过公，恐不得其终。”因字曰衤内僧，又云缁郎。
　　阳城出道州，太学生二百七十人诣阙乞留，疏不得上。
　　天淘年八月，前曲沃令高沃纳史馆书籍三百六十卷，授监察，赐绯。
　　张裼尚书收晋州，外贮营妓，生子曰仁龟，乃与张处士为假子，居江淮间。后裼死，仁龟方还长安，云江淮郎君。至家，皆愕然，苏夫人收之，齿诸兄之列。仁龟后以进士成名，历侍御史，因奉使江浙而死。
　　关图有一妹，有文学，善书札。图尝语同僚曰：“某家有一进士，所恨不栉耳。”后适常氏，修之母也，修咸通六年登科。
　　张说女嫁卢氏，为其舅求官，说不语，但指稽床龟而示之。女归告其夫曰：“舅得詹事矣。”
　　李绅在维扬日，有举子诉扬子江舟子不渡，恐失试期。绅判云：“昔在风尘，曾遭此辈。今之多幸，得以相逢，合抛付扬子江。”其苛急也如此，后因科蛤，为属邑令所抗云：“奉命取蛤，且非其时，严冬冱寒，滴水成冻。若生于浅水，则犹可涉胫而求；既处于深潭，非没身而不敢。贵贱则异，性命不殊。”绅大惭而止。终以吴湘狱，仰药而死。
　　刘三复能记三生事，云：“曾为马，马常患渴，望驿而嘶，伤其蹄则连心痛。”后三复乘马，过硗确之地，必为缓辔，有醴攀必去之。
　　严惮，字子重。善为诗。与杜牧友善，皮陆常爱其篇什。有诗云：“春光冉冉归何处，更向花前把一杯，尽日问花花不语，为谁零落为谁开。”七上不第，卒于吴中。
　　于志宁为仆射，与修史，恨不得学士。来济为学士，恨不得修史。
　　大中中，于琮选尚永福公主，忽中寝。泊审旨，上曰：“朕此女子，因与之会食，对朕辄折匕筋，情性如此，恐不可为士大夫妻。”寻改尚广德公主。
　　咸通六年，沧州盐院吏赵钅诜缸铮至死。既就刑，有女请随父死。云：“七岁母亡，蒙父私盐官利衣食之，今父罪彰露，合随其法。”盐院官崔据义之，遂具以事闻。诏哀之，兼减父之死。女又泣曰：“昔为父所生，今为官所赐，誓落发奉佛，以报君王。”因于怀中出刃，立截其耳以示信。既而侍父减死罪之刑，疾愈，遂归浮图氏。

　　●戊
　　潘炎，建中中为翰林学士，恩渥极异。其妻刘晏女也。有京尹伺候累日不得见，乃遗阍者三百缣。夫人知之，谓潘曰：“岂为人臣，而京兆尹愿一谒见，遗奴三百缣，其危可知也。”遽劝避世。
　　张说为左相，知京官考。其子均任中书舍人，特注之曰：“父教子忠，古之善训，祁奚举午，义不胜私。至如润色王言，章施帝载，道参坟典，例绝功常，恭闻前烈，尤难其任。岂以嫌疑，敢挠纲纪。考上下。”
　　大历八年七月，晋州男子郇谟，以麻辫发，持苇席，哭于东市。人问其故，对曰：“有三十字，请献于上。若无堪，即以席贮尸，弃之于野。”上闻，赐衣，馆于客省，每一字论一事。时元载执政也，尤切于罢宫市。
　　裴延龄尝放言德皇曰：“陛下自有本分钱物，用之不竭。”上惊曰：“何为本分钱？”延龄曰：“准天下贡赋，常分为三：一为乾豆，二为宾客，三为充君之庖。今奉九庙，与鸿胪，供蕃使，曾不用一分钱，而陛下御膳之余，其数极多，皆陛下本分钱也。”上曰：“此经义，人总未曾言。”自兹有意相奸邪矣。
　　天后朝，道士杜义，回心求愿为僧。敕许剃染，配佛授记，寺名元嶷。敕赐三十夏腊，以其乍入法流，须居下位，苟赐虚腊，则顿为老成也。赐夏腊始于此矣。
　　大和中，秘书之书，总五万六千六卷。
　　神尧宴近臣，果有蒲桃，陈叔达捧而不食。帝诏之，对曰：“臣母患口乾，求之不致。”帝曰：“卿有母遗乎？”涕洒阑干。
　　马周临终，索陈事草一箧，手自焚之。曰：“管、晏彰君之过，求身后名，吾不为也。”
　　高帝出猎，见大官把颍谓其无罪就死，以死鹿代之。
　　沈既济生传师，传师生询，询生丹，丹生牢。牢，巢寇前为钱唐监使，生藻。后移刺鄱阳，巢寇乱，不知其终。时藻与家人不随之任。藻后仕吴越钱氏，为永嘉令。藻生承谅，为定海丞。谅，咸平三年进士及第，今为都官员外郎，知处州。
　　王师鲁在孔邓幕中，尝言曰：“半臂亦无文，房太尉家法不着。”
　　张九龄尝见安禄山，曰：“乱天下者，此胡也。”谏杀之，不听。
　　紫石英，广管泷州山中出紫石英，其色淡紫，真质莹彻，随其大小，皆五棱，两头箭镞。煮水饮之，暖而无毒，比北中白石英，其力倍矣。泷州又出石斛，茎如金钗股，亦药中之上品。
　　蚺蛇胆，雷罗州有养蛇户，每年五月五日，即檐舁蚺蛇入府，祗应取胆。
　　鸡兔算，国史谱纪之尚不明。上下头，下下脚，脚即折半下，见头除脚，见脚除头，上是鸡，下是兔。
　　裴肃在越多斋，此外惟嗜兔，日再食。
　　陆贽在忠州，不接人。惟纂药方，并行于世，号曰集验。
　　黄巢本王仙芝贼中判官，芝死，贼众戴之为首，遂日盛。
　　杜构先达，人谓之老杜相公。杜审权晚人，谓之小杜相公。
　　刘著精于儒术，常看文中子，忿然而言曰：“才非殆庶，拟上圣述作，不亦过乎？”客曰：“文中子于六籍如何？”著曰：“若以人望，文中子于六籍，犹奴婢之于郎主耳。”后人遂以文中子为六籍奴婢。
　　博陵崔亻垂，缌纟麻亲同爨。贞元以来，言家法者，以亻垂为首。亻垂生六子，一登相辅，五任大僚。估サ茏允既手凉蟠铮亦同居光德里一宅。宣皇闻之，叹曰：“崔郸家门孝友，可为士族之法矣。”郸尝构小斋于别寝，御笔题额，号曰德星堂。今京兆民因崔氏旧里，立德星社。
　　秦中绿李美小，谓之嘉庆李，此坊名也。
　　贞元十三年，始制文武官隔假三日，并行朝参。
　　开曜二年，始以外司四品以下知政事者，遂为平章事。时初命郭待举、郭正一、魏玄同三人同中书门下平章事也。
　　进士试帖经，自调露二年始也。
　　宝应二年，以羽林大将军王仲罴娲蠓颉Ａ军兼宪官，始于此也。
　　建中元年，沈既济议改则天纪为皇后传。
　　元和二年，始令僧道隶左右街功德使。其年方于建福门置百官待漏院，旧但于光德车坊而已。
　　大中十一年贺正，卢钧以太子太师率百僚，年八十余矣，声容明畅，举朝称服。明年，柳公权以少师率班，亦八十矣。自乐悬南趋至龙墀前，气力绵惫，误尊号中一字，罚一季俸。人多耻之。
　　开元二十五年西幸，驻跸寿安连曜宫。宫侧有精舍，庭内刹柱高五丈。有立于承露盘者，上望见之，初谓奸盗觇视宫掖，使中官就竿下诘之。人曰：“吾欲舍身。本是知汤前官，被知汤中使邀钱物，已输十缣，索仍不已。每进汤水，辄投土其中，事若阙供，责怒必死，宁死于舍身尔。”具以闻诏高力士召知汤中使卖绢于竿下谢之，仍命彻尚舍卫尉幕委积于竿下。其人礼十方毕，以身投地，坠于幕外。举体深红色初尚微动须臾绝。诏集文武从官于朝堂，杖杀中使，敕府县厚葬殒者。
　　西京寿安县，有墨石山神祠颇灵。神龙中，神前有两瓦子，过客投之，以卜休咎，仰为吉而覆为凶。
　　开元初，郑瑶慈涧题诗云：“岸与恩同广，波将慈共深。涓涓劳日夜，长似下流心。”
　　开元四年，中丞王怡以纠获赃钱，叠石重造永济桥，以代舟船，行人颇济焉。在寿安之西。
　　开元末，功臣王逸客为闲厩使，庄在泥沟西岸，数为劫盗，捕访不获。严安之为河南尉，以状白中丞宋遥，遥入奏，始擒之。并获贼脚崔讠小Ｚギ性诎捕ü主锦坊，俱就执伏，搜得骸骨两井。逸客以铁券免死，流岭表。从此洛阳北路清矣。
　　咸通中，举子乘马，惟张乔跨驴。后敕下不许骑马，故郑昌图肥是有嘲咏。
　　郑少师薰于，里第植小松七本，自号七松处士。异代可对五柳先生。
　　初制节度使天下有八，若诸州在节度内者，皆受节度焉。其福州经略使登州平海军使，不在节度之内。
　　李兄诛也，二婢配掖庭，曰郑曰杜。郑则幸于元和，生宣皇帝，是为孝明皇后。杜即杜秋。《献替录》中云：“杜仲阳即杜秋也，漳王养母。”
　　长孙无忌之父晟，于隋有功。魏征即长贤之子，令狐芬之殳曰熙，皆《北史》有传。
　　李太尉以大中二年正月三日，贬潮州司马。当年十月十六日，再贬崖州司户。大中三年十二月十日，卒于贬所，年六十四。
　　白乐天任杭州刺史，携妓还洛，后却遣回钱唐。故刘禹锡有诗答曰：“其那钱唐苏小小，忆君泪染石榴裙。”
　　唐制，湖州造茶最多，谓之顾渚贡焙。岁造一万八千四百八斤，焙在长城县西北。大历五年以后，始有进奉。至建中二年，袁高为郡，进三千六百串，并诗刻石在贡焙。故陆鸿渐与杨祭酒书云：“顾渚山中紫笋茶两片，此物但恨帝未得尝，实所叹息。一片上太夫人，一片充昆弟同啜。”后开成三年，以贡不如法，停刺史裴充。”
　　鲜于叔明嗜蟠虫，权长孺嗜人爪甲，此亦刘雍疮痂之类也。
　　高宗朝，四品以下有名称者，皆知政事。以平章事为名，自郭待举始也。仆射是正宰相，自房乔始也。
　　韦承庆出相，除礼部尚书，嗣立入拜鸾台侍郎平章事。时人语曰：“大郎罢相，小郎拜相。”
　　京兆户曹月俸一百八索，故谓之念珠曹。
　　李太尉，大和七年自西川回，入相。上谓王涯：“今日除德裕，人情怕否？”对曰：“忠良甚喜，其中小人亦有怕者。”再言曰：“须怕也。”涯时为盐铁使也。
　　大和中朋党之首：杨虞卿、张元夫、萧瀚。后杨除常州，张汝州，萧郑州。
　　丞相乘肩舆，元和后也。
　　裴休，大中中在相。一日赐对，上曰：“赐卿无畏。”休郎论立，储君之意。上曰：“若立储君，便是闲人。”遂不敢言。
　　长安戏场多集于慈恩，小者在青龙，其次荐福、永寿。尼讲盛于保唐；名德聚之安国；士大夫之家人道，尽在咸宜。
　　崔造将相退位后，言曰：“不得他诸道金铜茶笼子，近来多总四掩也。”遂复起。
　　柳芳与韦述善，俱为史学。述卒，书有未成者，皆续成之。
　　升平公主宅即席，李端擅场。送王相之镇，韩壬贸　Ｋ土跸嘌步淮，钱起擅场。
　　武黄门之死也，裴晋公为盗所刺，隶人王义，扦刃而毙。度自为文祭之。是岁进士撰王义传者三之二。
　　李兄诛也，大雾三日不开，或闻鬼哭。内疑其冤，诏许以葬。
　　都官故事，吏部郎中二厅，先小铨，次格式。员外郎二厅，先南曹，次废置。刑部分四覆，户部分两税，度支案郎中判入，员外郎判出。
　　旧说，吏部为省眼，礼部为南省，舍人考以度支为振行；比部得廊下食，以饭从者，号比盘。
　　张直方者，世为幽帅，癖于鹰犬。后以昭王府司马分务洛师。洛阳四旁，翥者攫者，见皆识之，必群噪长嗥而去。
　　长孙无忌奏别敕长流，以为永例。后赵公犯罪敕长流，此亦为法自弊。
　　江融为左史，后罗织受诛，其尸起而复坐者三。虽断其头，似怒不息。无何，周兴败。
　　鱼思恒性巧，造匦函。
　　朱Г败走，昏迷不辨南北，因问路于田殳。殳曰：“岂非朱太尉耶？”源休止之曰：“汉皇帝。”殳曰：“天地不长凶恶，蛇鼠不为龙虎。天网恢恢，去将何适。”遂亡其所在。及去泾州百余里，Г于马上忽叩头称乞命，因之坠马，良久却苏。左右问其故，曰：“见段司农。”寻为韩罔芍。
　　杨收之死也，军容杨元价有力焉。收有子为寿牧，见收乘白马，臂朱弓彤矢，有朱衣天吏控马。曰：“上帝许我仇杨元价。我射中之，必死。”俄而价暴卒。
　　忻州刺史是天荒阙，盖历任多死。高皇时，有金吾郎将永此官，果有蛇怪，后亦绝之。饶州口余干县令宅亦如此。                                            
　　天宝时，翰林学士陈王友元庭坚撰《韵英》十卷，未施行，而西京陷胡，庭坚卒。
　　文明已后，天下诸州进鸡，牝变为雄者极多，或半已化，半死，乃则天之兆也。
　　冯衮给事亲仁坊有宅，南有山，庭院多养鹅鸭及杂禽之类，常一家人掌之，时人谓之鸟省。
　　大中初，女蛮国入贡奉，其国人危髻金冠，璎珞被体，故谓之《菩萨蛮》。当时倡优遂制《菩萨蛮》曲，文士亦往往声其词也。
　　宣皇在藩时，常从驾堕马，雪中寒甚，困且渴，求水于巡警者，曰：“我光王也。”及以水进，举杯悉变为芳醪。
　　明皇为潞州别驾，有军人韩凝礼，自谓知五兆，因以食箸试之。既而布卦，一箸无故自起，凡三偃三起。
　　徽安门。旧洛城北面取西门也。楼上元多雀鸽，后亦绝无。至清泰中，帝上此楼自焚，今俗谓之火烧门。
　　开元六年，西幸至兰峰顿，乘舆每出，所宿侍臣皆从。既而驰逐原野，然从官分散，宰相即先于前顿朝堂列位，乘舆至，必鞭揖之方入。是日，上垂鞭盛气，不顾而入，苏宋惧。盖怒河南尹李朝隐桥顿不备也，解之方息。
　　兰峰宫在永宁县西，庆明三年置。
　　鹧鸪飞数逐月数，如正月一日飞而止，但窠中不复起矣。十二月十二日起，最难取，南人设网取之。
　　大中九年，日官李景亮奏云：“文昌暗，科场当有事。”沈询为礼部，甚惧焉。至是三科尽覆试，宏词赵拒等皆落，吏部裴谂除祭酒。
　　天宝八年，馆驿使宋纟军奏移稠桑路向晋王斜。晋王斜者，隋炀帝在藩邸，扬州往来经此路。盖避沙路费马力也。
　　野狐泉店，在潼关之西，泉在道南店后坡下。旧传云：“野狐掊而泉涌，店人改为泠淘，过者行旅止焉。”今法馔中有野狐泉者，以べ粉为之，亦象此也。
　　路嗣恭在江西，并奏部下县为紧望。
　　天后问张元一曰：“在外有何事？”元一曰：“外有三庆：旱降雨，一庆；中桥新成，万代之利，二庆；郭霸新死，百姓皆欢，三庆也。”霸，酷吏也，为侍御史。
　　崔敬嗣，武后时任房州刺史。孝和安置在彼，官吏多无礼，嗣独申礼待供给之。及即位，有益州长史崔敬嗣，既同名姓，名每拟皆御笔超拜。后引与语，曰误。访嗣已卒，崔光远即其孙也。
　　太和中，上颇好食蛤蜊，沿海官吏先时递进，人亦劳止。一旦，御馔中有擘不开者，即焚香祷之。俄变为菩萨，梵相具足。
　　天后时，有献三足乌者，左右或言一足伪耳。天后笑曰：“但令史册书之，安用察其真伪。”
　　令狐墼谙辔唬大事一取决于子氵高。比元载之用伯和，李吉甫之用德裕。
　　杜审权，大中十二年知举，放卢处权。有戏之曰：“座主审权，门生处权，可谓权不失权。”又乾符二年，崔流放崔瀣，谭者称座主门先，沆瀣一气。
　　湖州岁贡黄鼋子，连蒂木瓜。李景先自和牧谪为司马，戏湖守苏特曰：“使君贵郡有三黄鼋子，五蒂木瓜。”特颇衔之。
　　韩洙与沈询尚书中表，询怜洙，许与成事。如是历四五年，太夫人又念之，复累付干询。询知举，大中九年也。自第二人逦迤改为第七人，方定。及放榜，误为罗洙。后询见韩洙，未尝不深嗟其命。
　　大中元年，魏扶知礼闱。入贡院，题诗曰：“梧桐叶落满庭阴，锁闭朱门试院深。曾是昔年辛苦地，不将今日负前心。”及榜出，为无名子削为五言以讥之。
　　天宝四载，广州府因海潮漂一蜈蚣，陆死。割其一爪，则得肉一百二十斤。
　　滋水驿在长乐驿之东，睿皇在藩日经此厅，厅西壁画一胡头，因题曰：“唤出眼何用苦深藏，缩却鼻何畏不闻香。”
　　陈峤，字景山，闽人也。孑然无依，数举不遂。蹉跎辇毂，至于暮年。逮获一名还乡，已耳顺矣。乡里以宦情既薄，身后无依，乃以儒家女妻之，至新婚近八十矣。合卺之夕，文士竞集，悉赋催妆诗，咸有生荑之讽。峤自成一章，其末曰：“彭祖尚闻年八百，陈郎犹是小孩儿。”座客皆绝倒。峤颇负诗名，常有闲居诗云：“小桥风月年年事，争柰潘郎老去何。”

　　●己
　　韦丹任洪州，值毛鹤叛，造蒺藜棒一千具，并于棒头以铁钉钉之如猬毛，车夫及防授官健各持一具。其棒疾成易具，用亦与刀剑不殊。
　　有洪州江西廉使问马祖云：“弟子吃酒肉即是，不吃即是？”师云：“若吃是中丞禄，不吃是中丞福。”
　　御史中丞，长庆中，行李导从，不过半坊，后远至两坊，谓之笼街喝道。及李虞仲与温造相争，始敕下应合导从官，行李传呼，不得过三百步。
　　崔群在翰苑，为宪皇奖遇最深。有宣云：“今后学士进状，并取崔群连署，方得进来。”
　　武翊皇以三头冠绝一代。后惑婢薛荔，苦其冢妇卢氏，虽李绅以同年为护，而众论不容，终至流窜。解头，状头，宏词敕头，是谓三头。
　　张不疑登科后，江西东川淮南交辟，而不疑就淮南之命。到府未几卒，卒时有怪。在《灵怪集》。
　　裴绅始名诞，日者告曰：“君名绅，即伸矣。”果如其言。
　　蜀中传张仪筑成都城，依龟行路筑之。李德裕镇西川，闻龟壳犹在军资库，判官于文遇言：“比常在库中。元和初，节度使高崇文，命工人截为腰带胯具。”
　　开元十九年冬，驾东巡至陕，以厅为殿，郭门皆属城门局。薛王车牛夜发，及郭，西门不开，掌门者云：“钥匙进内。”家仆不之信，乃坏锁彻关而入。比明日，有司以闻，上以金吾警夜不谨，将军段崇简授代州督，坏锁奴杖杀之。
　　近俗以权臣所居坊呼之；安邑，李吉甫也；靖安，李宗闵也；驿坊，韦澳也；乐和，李景让也；靖恭、修行。二杨也，皆放此。
　　省中语曰：“后行祠屯，不博中行都门；中行刑户，不博前行驾库矣。”
　　西市胡人贵蚌珠而贱蛇珠。蛇珠者，蛇所吐尔，唯胡人辨之。
　　薛伟化鱼，魂游尔。唯李徵化虎，身为之。吁，可悲也。妇女化蛇，然亦有之。
　　王彦威镇汴之二年，夏旱。时袁王傅李泄汴，因宴王以旱为言。李醉曰：“可求蛇医四头，十石瓮二，每瓮以水浮二蛇医，覆以木盖，密泥之，分置于闹处。瓮前设香席，选小儿十岁已下十余，令执小青竹，昼夜更互击其瓮，不得少辍。”王如其言试之，一日两度雨，大注数百里。旧说，龙与蛇师为亲家。咸平中，今秘书监杨，任正言，知处州，上祈雨法。亦此类也。
　　石瓮寺者，在骊山半腹石瓮谷中。有泉激而似瓮形，因是名谷，以谷名寺。
　　开元十四年，御史大夫程行谌卒，赠尚书右丞相。时中书令张说新兼右丞相，论者以为世传此阙非稳，故有斯赠以当之。
　　永贞二年三月，采虹入润州大将张子良宅。初入浆瓮水尽，入井饮之。后子良擒李校拜金吾，寻历方镇。
　　伊阙县前大溪，每僚佐有入台者，即先涨小滩。奇章公为尉，忽报滩出，邑宰列筵观之。老吏曰：“此必分司御史尔。若是西台，当有畸妓立于上，即是西台。”牛公举杯自祝，俄有畸挤上拢不旬日，有西台之拜。
　　李德裕少时，有人伦鉴者，谓曰：“公主忌白马。”凡亲戚之间，皆不畜之。至崖州之命，则白敏中在中书，以公议排之，马植按淮南狱。
　　潘孟阳，炎之子也。其母刘夫人，晏之女。初为户部侍郎，夫人忧曰：“以尔人材而在丞郎之位，吾惧祸之必至也。”户部解喻再三。乃曰：“不然，试会尔列，吾观之。”因遍招深熟者，客至，夫人视之，喜曰：“皆尔俦也，不足忧矣。向末坐惨绿少年，何人也？”曰：“补阙杜黄裳。”夫人曰：“此人全别，必是有名卿相。”
　　中士人尚札翰，多为院体者。贞元年中，翰林学士吴通微，常攻行草，然体近吏。故院中胥吏多所仿效，其书大行于世，故遗法迄今不泯，其鄙拙则又甚矣。
　　李纾侍郎尝放举人，命笔吏勒书纸榜，未及填名。首书贡院字，吏得疾暴卒。礼部令吏王哉撸亦善书，李侍郎召令终其事。适值员痪埔炎恚昏夜之中，半酣挥染，笔不加墨。迨明悬榜，方始觉寤，修改不及。粲然一榜之中，字有两体，浓澹相同，返致其妍。自后书榜，因摸法之，遂为故事。今因用毡墨澹书，亦奇        丽耳。
　　福昌宫，隋置，开元末重修。其中什物毕备，驾幸供顿，以百余瓮贮水，驾将起，所宿内人尽倾出水，以空瓮两两相比，数人共推一瓮，初且摇之，然后齐呼扣击，谓之斗瓮，以为笑乐。又宫人浓注口，以口印幕竿上。发后，好事者乃敛唇正口，印而取之。
　　开元初，鹿苑寺僧法兰者，多言微旨，往往有效。县令刘昌源送客，诣其房。兰曰：“长官留下腰带麻鞋著。”未几，刘丁内艰。
　　太和中，人指杨虞卿宅南亭子为行中书。盖朋党聚议于此尔。
　　丞郎已上词头，下至两省阙下吏，谓之大除改。今南人之谚，谓小未之事，曰：“你大除改也。”
　　程执恭在易定，野中蚁楼，高三尺余。
　　长安市里风俗，每至元日已后，递余食相邀，号为传座。
　　李詹，大中七年崔瑶下进士。与狄慎思皆好为酷，以灰水饮驴，荡其肠胃，然后围之以火，翻以酒调五味饮之。未几，与膳夫皆暴卒，慎思亦然。
　　志闲和尚，馆陶人。早参临济，晚住灌溪，乾宁二年夏，忽问侍者曰：“坐死者谁？”曰：“僧伽。”“立死者谁？”曰：“僧会。”乃行七步，垂手而逝。后邓隐峰倒立而化。
　　波斯舶船多养鸽，鸽飞千里，辄放一只至家，以为平安信。
　　刘轲为僧时，因葬遗骇，乃梦一书生来谢，持三鸡子劝食之，轲嚼一而吞二者。后乃精儒学，策名。任史官时，韩愈欲为一文赞焉，而会愈贬，文乃不就。
　　孟宁，长庆三年，王起放及第，至中书，为时相所退。其年，太和公主和戎。至会昌三年，起至左揆，再知贡。宁以龙钟就试而成名。是岁，石雄入塞，公主自西蕃还京。
　　咸通末，郑浑之为苏州督邮，谭铢为鹾院官，钟福为院巡，俱广文。时湖州牧李超、赵蒙、相次俱状元。二郡境土相接，时为语曰：“湖接两头，苏联三尾。”
　　国初进士，尚质有余而文不足。至于名以定体，若纪子劫仞支干寻常无求吴楚江湖阎梅之类，颇肖俳优，反谓其姓氏亦黑臂黑肩之余。近代则文有余而质不足矣。
　　范阳卢氏，自绍元元年癸亥，至乾符二年乙未，凡九十二年，登进士者一百十六人，而字皆连于子。然世称卢家不出座主，唯景陵二年，卢逸以考功员外郎知举，后莫有之。韦保衡颇讶之。咸通十三年，韦在相，时卢庄为阁长，决付春阐，庄七月卒。及卢携在中书，深耻之。广明元年，乃追陕州卢渥入典贡帖经。后巢贼犯阙，天子幸蜀，昭度于蜀代之矣。
　　高燕公在秦州，岐阳节度使杜构递囚于界，构牒转书云：“当州县名成纪，郡列陇西，是皇家得姓之邦，非凤翔流囚之所。”公移书谢之，自是燕公声价始振。
　　开元中，有师夜光，善视鬼，唯不见张果。苏粹员外颇达禅理，自号本禅和。
　　崔群，是贞元八年陆贽门生。群元和十年典贡，放三十人，而黜陆简礼。时群夫人李氏谓之曰：“君子弟成长，合置庄园乎？”对曰：“今年已置三十所矣。”夫人曰：“陆氏门生知礼部，陆氏子无一得事者，是陆氏一庄荒矣。”群无以对。
　　韩藩端公自宣幕退居钟山，因服附子硫黄过数九窍百毛穴皆出血，唯存皮骨。小敛莫及，但以血褥举骨就棺而已。吁，可骇也。
　　僖皇朝，左拾遗孟昭图在蜀，上疏极谏，为田令孜之所矫诏，沈蜀江。裴相彻有诗吊之曰：“一章何罪死何名，投水唯君与屈平。从此蜀江烟月夜，杜鹃应作两般声。”
　　贞元初，度支使杜佑让钱现务，引李巽自代。先是度支以制用惜费，渐权百司之职，广署吏员，繁而难理。佑奏营缮归之将作，木炭归之司农，染练归之少府，纲条颇整，公议多之。
　　襄阳庞蕴居士将入灭，州牧于公ν问疾次。居士谓之曰：“但愿空诸所有，慎勿实诸所无。好住世间，皆如影响。”言讫，枕公膝而化。
　　杨盈川，显庆五年待制宏文馆，时年方十一。上元三年制举，始补校书郎，尤最深于宣夜之学，故作《老人星赋》尤佳。
　　会昌葬端陵，蔡京自监察摄左拾遗行事。京自云：“御史府有大夫、中丞杂事者，总台纲也。侍御史有外弹、四推、太仓、左藏库、左右巡，皆负重事也。况不常备，有兼领者。监察使有祠祭使、馆驿使，与六察已八矣。分务东都台，又常一二巡囚，监决案覆，四海九州之不法事皆监察。况不常备，亦有兼领事者。”故御史不闻摄他官，摄他官自端陵始也。
　　崔佑甫相国，天宝十五载任中书舍人。时安禄山犯阙，军乱，不顾家财，惟负私庙神主奔遁。皆事亲之高节也。
　　天宝末，韦斌谪守蕲春。时李泌以处土放逐于彼，中夜同宴，屡闻我簦韦流涕而叹。泌曰：“此鸟之声，人以为恶，以好音听之，则无足悲矣。”请饮酒不闻我粽撸浮以大白。坐客皆企其声，终夕不厌。
　　圣历二年，敕二十四司各置印。
　　贞观中，尚药奏求杜若，敕下度支。有省郎以谢沂云“芳州采杜若”乃委坊州贡之。本州曹官判云：“坊州不出杜若，应由读谢沂误。郎官作如此判事，岂不畏二十八宿笑人邪？”太宗闻之大笑，改授雍州司法。
　　李适之入仕，不历丞簿，便为别驾；不历两几官，便为京兆尹。不历御史及丞，便为大夫。不历两省给舍，便为宰相。不历刺史，便为节度使。然不得其死。
　　天宝七载，以给事杨钊充九成宫使，凡宫使自此始也。五坊使者，雕、鹘、鹰、鹞、狗，谓之五坊使。
　　大历十四年六月，敕御史中丞董晋、中书舍人薛播、给事中刘乃宜充三司使。仍取右金吾将军厅一所，充使院，并西朝堂置幕屋，收词讼。至建中二年十一月停，后不常置。有大狱，即命御史中丞、刑部侍郎、大理卿充，谓之大三司使。次又以刑部员外郎、御史、大理寺官为之，以决疑狱谓之小三司使。皆事毕曰罢。
　　春明门外当路墓前有堠，题云“汉太子太傅萧望之墓”。有达官见而怪之曰：“春明门题额<走尔>方，从加之字。只如此堠，幸直行书止，但合题萧望墓，何必加之字。”
　　魏伶为西市丞，养一赤觜鸟，每于人众中乞钱。人取一文而衔以送伶处，日收数百，时人号为魏丞鸟。
　　会昌末，颇好神仙。有道士赵归真，出入禁中，自言数百岁，上敬之如神。与道士刘元静，力排释氏，武宗既惑其说，终行沙汰之事。及宣宗即位，流归真于南海，元静戮于市。
　　白傅，大中末，曾有谏官上疏请谥。上曰：“何不取醉吟先生墓表看。”卒不赐谥。从父弟敏中在相位，奏立神道碑，立即李义山之词也。
　　李揆，乾元中为礼部侍郎，尝一日，堂前见一虾墓俯于地，高数尺。以巨缶覆之，明日启之，亡矣。数日后入相也。
　　殷僧辨周僧达，与牛相公同母异父兄弟也。
　　李太尉之在崖州也，郡有北亭子，谓之望阙亭。太尉每登临，未尝不北睇悲咽。有诗曰：“独上江亭望帝京，鸟飞犹是半年程。青山也恐人归去，百匝千遭绕郡城。”今傅太尉崖州之诗，皆仇家所作，只此一首亲作也。昔崖州，今琼州是也。
　　武德中，天下始作《秦玉破陈乐曲》，以歌舞文皇之功业。贞观初，文皇重制《破阵乐图》，诏魏徵、虞世南等为词，因名《七德舞》。自龙朔已后，诏郊庙亨宴，必先奏之。
　　大中四年冬，令狐圩曰Р渴汤杉颖部入相。宰执同列，白敏中、崔龟从铉，以坌录颖部，至其月十八日南省上事。故事送上必先集少府监。是曰诸相以敏中、龟从曾为太常博士，遂改集贤院。因命柳公权记之，龟从为词。
　　杜琮目为秃角犀，琮凡莅藩镇，不省刑狱。在西川日以推囚案牍不断，而将裹漆器归京，人于敛门拾得。
　　弄参军者，天宝未，藩将阿布思伏法。其妻配掖庭，善为优，因隶乐工，遂令为此戏。
　　元鲁山山居阻木，食绝而终。
　　稷山驿吏王全，作吏五十六年，人称有道术。往来多赠篇什，故李义山赠诗云：“过客不劳询甲子，唯书亥字与时人”也。
　　郑颢尝梦中得句云：“石门雾露白，玉殿莓苔青。”续成长韵。此一联，杜甫集中诗。
　　罗隐、邺、虬其在场屋，谓之三罗。
　　韩建在华下，成涝诰Ｃ牛皆有理声，朝廷谓之北韩南郭。
　　杜构饮食洪博，既饱即寝。人有谏非摄生之理，公曰：“君不见布袋盛米，放倒即慢。”
　　道吾和尚上堂，戴莲花笠，披衤阑执简，击鼓吹笛，口称鲁三郎矣。
　　永宁李相蔚在淮海，暇日，携酒乐访节判韦公昭度，公不在。及奔归，未中途，已闻相国举酒纵乐。公曰：“是无我也。”乃回骑出馆，相国命从事连往留截，仍移席于戟门以候。及回，相国舞杨柳枝引公入，以代负荆。
　　大和七年八月，敕每年试帖经官，以国子监学官充，礼部不得别更奏请。其宏文、崇文两馆生斋郎，并依令式试经毕，仍差都省郎官两人覆试。
　　骊山华清宫，毁废已久，今所存者，唯缭垣耳。天宝所植松柏，遍满岩谷，望之郁然，虽屡经兵寇，而不被斫伐。朝元阁在山岭之上，基最为崭绝，柱础尚有存者。山腹即长生殿，殿东西盘石道，自山麓而上，道侧有饮酒亭子。明皇吹笛楼、宫人走马楼故基犹存。缭垣之内，汤泉凡八九所。有御汤，周环数丈，悉砌以白石，莹彻如玉，石面皆隐起鱼龙花鸟之状，千名万品，不可殚记。四面石座，皆级而上。中有双白石瓮，腹异口，瓮中涌出，喷注白莲之上。御汤西北角，则妃子汤，面稍狭。汤侧红白石盆四，所刻作菡萏之状，陷于白石面。余汤逦迤相属而下，凿石作暗渠走水。西北数十步，复立一石表，水自石表涌出，灌注一石盆中，此亦后置也。
　　魏徵疾亟，文皇梦与徵别，既寤，流涕。是夕徵卒，故御制碑文云：“昔殷宗得良弼于梦中，朕今失贤臣于觉后。”
　　沙州城内废大乘寺塔者，周朝古寺。见有塔基，相传云是育王本塔。才有灾祸，多来求救。又洛都塔者，在城西一里，故白马寺南一里许。古基俗传为阿育王舍利塔，即迦叶摩腾所将来者。
　　永徽之理，有贞观之遗风，制一戎衣大定乐曲。至永隆元年，太常丞李嗣真善审音律，能知兴衰。云：“近者乐府有堂堂之曲，再言之者，唐祚再兴之兆也。”后《霓裳羽衣》之曲，起于开元，盛于天宝之间。此时始废泗滨磬，用华原石代之。至天宝十三载，始诏遣调法曲与胡部杂声。识者深异之。明年果有禄山之乱。
　　益州福感寺塔者，在州郭下城西，本名大石。相传云：“是鬼神奉旨王教西川取大石为塔基，舍利在其中，故大石也。”随蜀王秀作镇井络，闻之，令人掘凿，全是一石。寻缝至泉，不见其际。风雨暴至，人有于傍凿取一片将去，乃是玉。问于是宝商者，云：“此真医玉，世中希有。”隋初有诜律师，见此古迹，于上起九级木浮图。贞观年初，地内大震动，此塔摇埽将欲摧倒。于时郭下无数人来，忽见四神，形如塔量，各以背抵塔之四面，乍倚乍倾，卒以免坏。
　　平时开远门外立堠，云西去安西九千九百里，以示戎人不为万里之行。
　　天宝末，康居国献胡旋女，盖左旋右转之舞也。
　　云南有万人家者，鲜于仲通、李宓等覆军之地。
　　长安夏中，或天牛虫出篱壁间，必雨。天牛虫即黑甲虫也，段成式七度验之，皆应。
　　开化初，突厥寇边。时天武军将子郝灵筌出使回，引回纥部落，斩突厥黠夷献首于阙下。自谓有不世之功。时宋肝相，以天子少好武，恐徼功者生心，痛抑其赏。逾年，始受中郎将，灵筌遂呕血而死。
　　释提桓因者，忉利天王之号也，即帝释二字。华梵双彰，帝是华言，即王主义，释乃梵字，此字释云能。今言释提桓因者，梵呼讹略，其正合云释迦婆囚达罗，此云能天主。余如智度论释。
　　李敬彝宅，在洛阳毓材坊，土地最灵，家人张行周事之有应。未大水前，预梦告求饮食。至其日，率其类遏水头，并不冲圯。
　　邱为致事还乡，特给禄俸之半。既丁母丧，苏州疑所给，请于观察使韩伞ｘ梢晕授官致仕，本不理务，特令给禄，以恩养老臣，不可在丧为异，命仍旧给之。唯春秋二时，羊酒之直则不给。虽程式无文，见称折衷。
　　开元末，有人好食羊头者。常晨出，有怪在焉。羊头人身，衣冠甚伟，告其人曰：“吾未之神也，其属在羊。吾以尔好食羊头，故来求汝。汝辍食则已，若不已，吾将杀汝。”其人大惧，遂不复食。
　　至德二年十月二十二日，丰乐里开业寺，有神人足迹甚多，自寺门至佛殿。先是阍人宿门下，梦一人，长二丈余，被金甲执槊，立于寺门外。俄而以手轧其门，扃炀〗猓神人即俯而入寺，行至佛殿，顾望久之而没。阍人惊寤，及晓，视其门已开矣。即具以梦白于寺僧，共视见神人之迹，遂告京兆，闻肃皇。命中使验之，如其言。
　　段成式侄女乳母阿史，本荆州人。尝言小时，见邻居百姓孔谦篱下有蚓，口露双齿，肚下足如蛐，长尺五，行疾于常蚓。谦恶，遽杀之。其年谦丧母及兄叔，因不可得活。
　　长安安邑坊元法寺者，本里人张频宅也。频尝供养一僧，僧念《法华经》为业，积十余年。张门人谮僧通其侍婢，因以他事杀之。僧死后，阖宅常闻经声不绝。张寻知其冤，因舍宅为寺。
　　建中二年，南方贡朱采鸟，形如戴胜，善巧语。养于宫中，毙于巨雕。内人有金花纸上为写多心经者。寻Г犯禁闱，亦朱采之兆也。
　　元和以来，举人用虚语策子作贼。若使陈诗观风，乃教人以妄尔。

　　●庚
　　沃州山禅院，在剡县南三十里，颇为胜境，本白道猷居之。大和二年，有头陀白寂然重修，白居易为其记。白君自云：“白道猷肇兹山，白寂然嗣兴兹山，白乐天垂文兹山，沃州与白氏有缘乎？”
　　吴郡陆怀素，贞观二十年失火，屋宇焚烧，并从烟灭。唯金刚般若经独存，函及襟轴亦尽，唯经字竟如故。
　　一房光庭，尝送亲故葬，出定鼎门，际晚且饥，会鬻蒸饼者，与同行数人食之。素不持钱，无以酬付。鬻者逼之，一房命就我取直，鬻者不从。一房曰：“乞你头衔，我右台御史也，可随取直。”时人赏其放逸。
　　长安四年十月，阴雨雪，百余日不见星。明年，正月，诛张易之等。
　　裴洎八相之年，才四十四，须发尽白。
　　杭州灵隐山多桂，寺僧云：“此月中种也。”至今中秋望夜，往往子坠，寺僧亦尝拾得。而岩顶崖根后。奇花，气香而色紫，芳丽可爱，而人无知其名者。招贤寺僧取而植之。郡守白公尤爱赏，因名曰紫阳花。
　　温璋为京兆尹，一日闻挽铃者三，乃一鸦也。尹曰：“是必有探其雏者来诉尔。”因命吏随之，果得探雏者，乃毙之。天宝末，有密采艳色者，当时号为花鸟使。吕向献美人赋以讽之。
　　有人问赵州师年多少？师曰：“一串念珠使不尽。”终年一百二十岁。
　　奘法师至中印度般烂ヌ寺，馆于幼日王院觉贤房第四重阁，日供步罗果一百二十枚，大人米等。
　　吴融，字子华，越州人。弟蜕，亦为拾遗。蜕子程，为吴越丞相，尚武肃女。程子光谦、光远二人，皆为元帅府推官。入京并除著作郎，皆去光字。谦寻卒，远终于水部郎中，累牧藩郡。
　　咸通中，令狐鄢⒚卫畹略Ｋ咴疲骸拔峄褡锵瘸，过亦非大，已得请于帝矣。子方持衡柄，诚为吾请，俾穷荒孤骨，得归葬洛阳，斯无恨矣。”他日，令狐率同列上奏，懿皇允纳，卒获归葬。
　　孔子庙，始贞观年立之，睿皇书额。洎武后权政，额中加“大周”二字。至大中四年，冯审为祭酒，始奏琢去之。
　　内外官职田，三月三十日水田，四月三十日麦田。九月三十日已前上者，入后人，已后上者，入前人。
　　程元振帅兵经略河北，夜袭邺，俘其男女千人。去邺八十里，阅妇人有乳汁者九十余人，放归邺，邺人为之设斋。
　　苗晋卿为东都留守，有士健屡犯科禁，罪当杖罚。谓之曰：“留守鞭武人甚易，舍之甚难。”舍人之所易，遂舍之。武人自励，卒成善士。
　　含元殿侧龙尾道，自平阶至，凡诘屈七转。由丹凤门北望，宛如龙尾下垂于地。两垠栏槛，悉以青石为之，至今五柱犹有存者。兴庆官九龙池，在大同殿古墓之南，西封瀛州门。周环数顷，水极深广，北望之渺然。东西微狭，中有龙潭，泉源不竭，虽历冬夏，未尝减耗。池四岸植嘉木，垂柳先之，槐次之榆又次之。岳寇已来，多被翦伐。
　　南中红焦花，色红，有蝙蝠集花中，南人呼为红蝠。
　　景通禅师初参仰山，后住晋州霍山。化缘将毕，先备薪于郊野，遍辞檀信。食讫，行至薪所，谓弟子曰：“日午当来报。”至日午，师自执烛登积薪上，以笠置项后，作圆光相，手执拄杖，作降魔杵势，直终于红焰中。
　　《滕王蜂蝶图》，有名江夏班、大海眼、小海眼、村里来、菜花子。令狐相郏以姓氏少，族人有投者，不吝其力，繇是远近皆趋之，至有姓胡冒令狐者。进士温庭筠戏为词曰：“自从元老登庸后，天下诸胡悉带令。”
　　贞观六年，王秩问讨校通贵渐久，不营私庙，四时犹祭于寝。为有司所弹，文皇优容之，特为置庙于永乐坊东北角。
　　司刑司直陈希闵，以非才任官，庶事凝滞，司刑府史目之为“高手笔”言秉笔支颐，半日不下，故目之曰“高手笔”。又号，“案孔子”言窜削至多，纸面穿穴，故名“按孔子”。
　　陈怀卿，岭南人也。养鸭百余头。后于鸭栏中除粪，中有光龠々然，试以盆水沙汰之，得金十两。乃觇所食处于舍后山足下，因凿有<麦孚>金，销得数十斤，时人莫知。怀卿遂巨富，仕至梧州刺史。
　　旧志，吴修为广州刺史，未至州，有五仙人骑五色羊，负五隙来。今州厅梁上，画五仙人骑五色羊为瑞，故广南谓之五羊城。
　　裴厣叫校有山蜘蛛垂丝如疋布，将及亍｜匾弓射杀之，大如车输。因断其丝数尺收之，部下有金疮者，剪方寸贴之，血立止。
　　魏知古年七十，卒于工部尚书，妻苏氏不哭。含讫举声，一恸而绝，同日合丧。
　　曲江池，天坛酰因大风雨，波涛震荡，累日不止。一夕无故其水尽竭，自后宫阙成荆棘矣。今为耕民畜作陂塘，资浇溉之用。每至清明节，都人士女，犹有泛舟于其间者。九龙池，上已日亦为士女泛舟嬉游之所。
　　白傅葬龙门山，河南尹卢贞刻《醉吟先生传》，立于墓侧，至今犹存。洛阳士庶及四方游人过其墓者，奠以卮酒，冢前常成泥泞。
　　裴说应举，只行五言诗一卷。至来年秋复行旧卷，人有讥者。裴曰：“只此十九首苦吟，尚未有人见知，何暇别行卷哉？”咸谓知言。
　　宣皇制泰边陲曲，撰有词云：“海岳晏咸通。”此符武皇之号也。
　　李の贺牧，与妓人叶茂连江行，因撰骰子选，谓之叶子。咸通以来，天下尚之。
　　绣岭宫，显庆二年置，在硖石县西三里，亦有御汤。
　　崔圆妻在家，见二鹊构巢，共衔一木，大如笔管，长尺余，安巢中，众悉不见。俗言见鹊上梁必贵。
　　李讷仆射，性卞急，酷尚奕棋，每下子安详，极于宽缓。往往躁怒作，家人辈则密以奕具陈于前，讷睹便忻然改容，以取其子布弄，都忘其恚矣。
　　忏之始，本自南齐竟陵王。因夜梦往东方普光王如来所，听彼如来说法后，因述忏悔之言。觉后即宝席，梁武王融、谢摇⑸蛟肌⒐惭云涫拢王因兹乃述成《竟陵集》二十篇，忏悔一篇。后梁武得位，思忏六根罪业，即将忏悔一篇，乃召真观法师慧式，遂广演其文，述引诸经而为之。故第二卷中发菩提心文云：“慧式不惟凡品，轻В心志，实由渴仰大乘，贪求佛法。依倚诸经，取譬世事。”即非是为吝后所作。今之序文，不知何人所作，与本述不同。近南人新开印本，去其慧式二字，盖不知本末也。
　　白仁哲，龙朔中为虢州朱阳尉，差运米辽东。入海遇风，四望昏黑，仁哲忧惧，即念金刚经三百遍。忽如梦寐，见一梵僧谓曰：“汝念真经，故来救汝。”须臾风定，八十余人俱济。
　　鲤脊中鳞一道，每鳞上有小黑点，大小皆三十六鳞。唐律，取得鲤鱼即宜放，仍不得吃，号亦Ч，卖者决六十。
　　三原之南薰店，贞元末，有孟媪者，百余岁而卒。年二十六嫁张鳎魑郭汾阳左右，与媪貌相类。魉溃媪伪衣丈夫衣，为鞯埽事汾阳。又凡一十五年，已年七十二矣，累兼大夫，忽思茕独，遂嫁此店潘老为妇。诞二子，曰滔、曰渠。滔年五十四，渠年五十二。
　　连山张大夫搏，好养猫儿，众色备有，皆自制佳名。每视事退，至中门，数十头拽尾延ㄕ盘接。入以绛纱为帏，聚其内以为戏。或谓搏是猫精。
　　升平裴相昆弟三人，俱盛名。明中品藻，谓俅不如俦，俦不如休。
　　贞元十三年二月，授许孟容礼部员外郎。有公主之子，请两馆生，孟容举令式不许。主诉于上，命中使问状。孟容执奏，竟不可夺，迁本曹郎中。
　　郑致雍未第，求婚于白州崔相远，初许而崔有祸，女则填宫。至开平中，女托疾出本家，致雍复续旧好，亲迎之礼，亦无所阙。寻崔氏卒，杖至期周，莫不合礼。士林以此多之。场中翘首，一举状头。脱白授校书郎，入翰林，与邱门同敕。不数年卒。
　　镇州普化和尚，咸通初，将示灭。乃入市，谓人曰：“乞一人直掇。”人或与披袄，或与布裘，皆不受，振铎而去。时临济令送与一棺，师笑曰：“临济厮儿饶舌。”便受之。乃告辞曰：“普化明日去东门死也。”郡中相率送出城，师厉声曰：“今日葬不合青乌。”乃曰：“第二日南门迁化。”人亦随之。又曰：“明日出西门去。”人出渐稀，出已还返，人意稍怠。第四日，自檠棺出北门外，振铎入棺而逝。人奔走出城，揭棺视之，已不见。唯闻铎声渐远，莫测其由。
　　张镒父齐邱，酷信释氏。每旦更新衣，执经于像前，念《金刚经》十五遍，积十年不懈。永泰初，为朔方节度使，衙内有小将负罪，惧事露，乃扇动军人数百，定谋反叛。齐邱因衙退，于小厅闲行，忽有兵数十，露刃走入。齐邱左右惟奴仆，遽奔宅门，过小厅数步，回顾又无人，疑是鬼物。将及宅，其妻女奴婢复叫呼出门云：“有两甲士，身出厅屋上。”时衙队军健闻变，持兵乱入小厅前，见十余人，屹然庭中，垂手张口，投兵于地。众遂擒缚五六人，喑不能言。余者具首云：“欲上厅，忽见二士长数丈，衬窟持，初如中恶。”齐邱因之断酒肉。
　　天宝中，哥舒翰为安西节度使，控地数千里，甚著威令。故西鄙人歌曰：“北斗七星高，哥舒夜带刀。吐番总杀尽，更筑两重壕。”时差都知兵马使张擢上都奏事，值杨国忠专权好货，擢逗留不返，因纳贿交结。翰续入朝奏，擢知翰至，擢求国忠拔用。国忠乃除擢兼御史大夫，充剑南西川节度使。敕下，就第辞翰，翰命部下就执于庭，数其罪而杀之。俄奏闻，帝却赐擢尸，更令翰决一百。
　　至德初，安史之乱，河东大饥。荒地十五里生豆谷，一夕扫而复生，约得五六千石。其米甚圆细复美，人皆赖焉。
　　李德裕幼时，尝于明州见一水族，有两足，嘴如鸡，鱼身，终莫辨之。
　　刘晏任吏部，与张继书云：“博访群材，揖对宾客，无如戴叔伦。”
　　吉顼之父哲，为冀州长史，与顼娶南宫县丞崔敬女，崔不许，因有故胁之。花车卒至，崔妻郑氏抱女大哭曰：“我家门户底，不曾有吉郎。”女坚卧不起。小女自当，登车而去，顼后入相。
　　雷公墨，雷州之西，有雷公庙。彼中百姓，每年配纳雷鼓雷车。人有以黄鱼彘肉同食者，立遭雷震，人皆敬而惮之。每大雷后，人多于野中拾得ヲ石，谓之雷公墨。扣之枪枪然，光莹如漆。又于霹雳处或土木中，收得如楔如斧者，谓之霹雳楔。与儿带，皆辟惊邪，与孕妇人磨服为催生药，皆有应验。
　　诃子汤，广之山村，皆有诃梨勒树，就中郭下法性寺佛殿前四五十株，子小而味不涩，皆是陆路。广州每岁进贡，只采兹寺者。西廊僧院内老树下有古井，树根蘸水，水味不咸。院僧至诃子熟时，普煎此汤，以延宾客。用新诃子五颗，甘草一寸，并拍破，即汲树下水煎之，色若新茶，味如绿乳，服之消食疏气，诸汤难以比也。佛殿东有禅祖慧能受戒坛，坛畔有半生菩提树，礼祖师啜乳汤者，亦非俗客也。近李夷庚自广州来，能煎此味，士大夫争投饮之。
　　天授三年，始置试衔。
　　李延寿所撰南北史，因丈太师先有纂集未毕，追终先志，凡十六载方毕。合一百八十卷，并表上之。其表云：“《北史》起魏登国元年，尽随义宁二年，凡三代二百四十年；兼自东魏天平元年，尽齐隆化二年，又四十四年行事。总编为本纪十二卷，列传八十八卷，谓之《北史》。《南史》起宋永初元年，尽陈祯明三年，四代一百七十年。为本纪十卷，列传七十卷，谓之《南史》。南北两朝，合一百八十卷。”其表云：“鸠集遗逸，以广异闻；去其冗长，扬其菁华。既撰自私门，不敢寝嘿。”勘又云：“未经闻奏，不敢流传；轻用陈闻，伏深战越　1111111111
　　元相稹之梦也，卜葬之夕，为火所焚，以煨烬之余瘗之也。
　　李德裕自西川入相，视事之日，令御史台榜兴礼门：“朝官有事见宰相者，皆须牒台。其他退朝从龙尾道出，不得横入兴礼门。”于是禁省始静。
　　天宝中，有樵人入山醉卧，为蛇所吞。因以樵刀画腹得出，久之方悟。自尔半身皮脱，如白风状。
　　上官昭容，仪之孙也。其母将诞之夕，梦人与秤曰：“持此秤量天下文士。”母视之曰：“秤量天下，岂是汝耶？”口中呕呕，如应曰是。
　　德皇西幸，知星者奏曰：“逢林即住。”及至奉天，奉天尉贾隐林入谒，遂拜侍御史。
　　睿皇时，司马承祯归山，乃赐宝琴花帔以送之，公卿多赋诗以送。常侍徐彦伯，撮其美者三十余篇为制序，名曰《白云记》。盖承祯曾号白云子也。开元八年，谷水夜半涨。时伐契丹，兵营于彼，漂没二万。人。唯行纲夜樗蒲不睡，接高获免。
　　卫中行自福察有赃，流于潘州。会赦北还，死于播之馆，置于白塘中。南人送死，无棺椁之具，稻熟时理米，凿木若小舟以为臼，土人呼为臼塘。
　　范液有口才，薄命，所向不偶。曾为诗曰：“举意三江竭，兴心四海枯。南游李邕死，北望宋珠恪！
　　进士周逖，改次千字文，更撰《天宝应道千字文》。将进之，请颁行天下。先呈宰执，右相陈公迎问之曰：“有添换乎？”逖曰：“翻破旧文，一无添换”。又问“翻破尽乎？”对曰：“尽。”右相曰：“枇杷二字，如何翻破？”逖曰：“唯此两字依旧。”右相曰：“若如此，还未尽。”逖逡巡不能对。
　　御史旧例，初入台，陪直二十五日。节假直五日，谓之伏豹直。百司州县初授官陪直者有此名。枉易简解伏豹之义云：“直宿者，离家独宿，人情所违。其人初蒙荣拜，故以此相处。伏豹直者，言众官皆出，此人独留，如藏伏之豹，伺        候待搏，故曰伏豹耳。”韩琬则解为爆，直言如烧竹，遇节则爆。封演以为旧说南山赤豹，爱其毛体，每雪霜雾露，诸禽兽皆出取食，唯赤豹深藏不出，故古人以喻贤者隐居避世。鲍明远赋云：“岂若南山赤豹，避雨雾而深藏。”此言伏豹，豹直者，盖取不出之义。初官陪直，已有伏豹之名，何必以遇节而比烧竹之爆也。
　　近代通谓府廷为公衙，即古之公朝也。字本作牙，诗曰：“祈父予王之爪牙。”祈父司马，掌武备，象兽以牙爪为卫。故军前大旗，谓之牙旗，出师则有建牙礻马牙之事。军中听号令，必至牙旗之下，与府朝无异。近俗尚武，是以通呼公府公门为牙门，字称讹变转为卫。
　　官衔之名，盖兴近代。当是选曹补授，须存资历。闻奏之时，先具旧官名品于前，次书拟官于后，使新旧相衔不断，故曰官衔，亦曰头衔。所以名衔者，言如人口衔物，取其连续之意。又如马之有衔，以制其首，前马已进，后马续来，相似不绝者。古人谓之衔尾相属，即其义也。
　　薛宜僚，会昌中为士庶子，充新罗册赠使。由青州泛海，船频阻恶风雨，至登州，却漂回青州。邮传一年，节度乌汉贞加待遇。有籍中饮妓段东美者，薛颇属情，连帅置于驿中。是春薛发日，祖筵呜咽流涕，东美亦然。乃于席上留诗曰：“阿母桃花方似锦，王孙草色正如烟。不须更向沧溟望，惆怅欢娱恰一年。”薛到外国，未行册礼，旌节晓夕有声。旋染疾，谓判官苗田曰：“东美何故频见梦中乎？”数日而卒。苗摄大使行礼。薛旅衬还及青州，东美乃请告，至驿素服奠，哀号抚柩，一恸而卒。情缘相感，颇为奇事。沈询嬖妾有过，私以配内竖归秦，询不能禁。既而妾犹侍内，归秦耻之，乃挟刃伺隙，杀询及其夫人于昭义使衙。是夕，询尝宴府中宾友，乃更歌着词令曰：“莫打南来雁，从他向北飞，打时双打取，莫遣两分离。”及归而夫妇并命。是咸通四年。
　　顾非熊少时，尝见郁栖中坏绿裙幅，旋化为蝶，张周封亦言百合花合之泥，其隙经宿，亦化为大蝶。
　　胡浙者，吴少诚之卒也。为辩州刺史，好击球。南方马庳小，不善驰，浙召将吏蹴鞠，且患马之不便玩习，因命夷民十余辈肩舁，据辇跽龋肩者系旋环如风。稍怠，浙即以策叩其背，犯鞭亟走，浙用是为笑乐。
　　三藏，谓大乘中及薛婆多部。诸小乘经量部师，唯立二藏。一素怛缆藏，此云契经，能契于理及摄生故。佛地论云：“能贯摄故名为经。”佛初成道，为五俱轮等说四谛十二行法，即三转法轮经为首，此幻化相而谈名幻性说。初成正觉，为诸菩萨称法界性说。《华严经》譬如日出先照高山，尔时声闻在会，如此方时，即四十二章经为首。二毗柰耶藏，此云调伏，如期所应为调伏。故摄论云：“调和控御身语等业，制伏灭除诸恶行故。”律即以四分戒经为上首，即佛成道十二年中说，若约教至此方，即以遗戒经为首。三阿毗达磨藏，达磨此云法，阿毗有四义，此云对法、数法、伏法、通法。对法向无注涅鞴剩又有通释契经义，故此藏亦名邬波提铄。古云优波提舍，此云论议，又曰摩旦里迦，古曰摩德里迦，此云本无，自佛在世及灭度后，大小乘各有制造，不可见其先后。若依《开元录》，即大智度论为首，龙树菩萨造。圣贤集传，契经、应颂、记别、讽诵、自说、缘        起、譬喻、本事、本生、方广、希法、论议，亦名为十二部经，谓部类也。以转法轮三周，总说十二行相，能铨彼教分类，故分十二。又破十二有支，入十二处所说法，亦为十二示。
　　王蜀刑部侍郎李仁表，寓居许州，将入贡于春官。时薛能尚书为镇，先缮所业诗五十篇以为贽，濡翰成轴，于小亭凭几阅之。未三五首，有戴胜自檐飞入，立于案几之上，驯狎良久，伸颈笠矶舞，向人若将语。久之又转又舞，向人若语。如是者三，超然飞去。心异之，不以告人。翌日投诗，薛大加礼待。居数日，以其子妻之。
　　濠州西有高塘馆，附近淮水，御史阎敬爱宿此馆，题诗曰：“借问襄王安在哉，山川此地胜阳台。今朝寓宿高塘馆，神女何曾入梦来。”轺轩来往，莫不吟讽，以为惊绝。有李和风者至此，又题诗曰：“高唐不是这高塘，淮畔江南各一方，若向此中求荐枕，差参笑杀楚襄王。”读者莫不解颜。后因失印求新铸，始添濠字。
　　乔林，天宝初，自太原赴举。过大梁，有申屠生善鉴人，谓之曰：“惜其情反于气，心不称质。若交极位，不至百日；年过七十，当主非命。”咸如其言。复在相位八十七日，七月七日生，七月七日诛。
　　萧颖士，开元中，年十九，擢进士第。儒、释、道三教，无不该通。然性褊躁，忽忿戾，举世无比。常使一佣仆杜亮，每一决责，便至力殚。亮养疮平，复为其指使如故。人有劝曰：“岂不知。但以爱其才而慕其博奥，以此恋恋不能去。”卒至于死耳。

　　●辛
　　三余之士，具庆之下，多避忧，阙除则皆不受，对易于他人。
　　大历来，自丞相已下，出使作牧，无钱起、郎士元诗祖送者，时论鄙之。
　　海内温汤甚众，有新丰骊山汤，蓝田石门汤，岐州凤泉汤，同州北山汤，河南陆浑汤，汝州广城汤，兖州乾封汤，荆州沙河汤，此等诸汤，皆知名之汤也，并能愈疾。骊山汤甫迩京邑，帝王时所游幸。玄皇于骊山置华清宫，每年十月，舆驾自京而出，至春乃还。百官羽卫，并诸方朝集，商贾繁会，里闾阒咽焉。山上起朝元阁，上常登眺，命群臣赋诗，正字刘飞诗最清拔，蒙赏之。右相李林甫怒飞不先呈已，出为一尉，竟不入而卒，士子冤之。丧乱以来，汤所馆殿，鞠为茂草。《博物志》云：“水源有石硫黄，其泉则温。?碧煜律饺，由土石滋润，蓄而成泉耳，如硫黄煎铄，久久理当焦竭。汤之处皆不出硫黄，有硫黄之所不闻有汤，事可明矣。
　　卢常侍钅丕牧庐江日，相座嘱一曹生，令署郡职，不免奉之。曹悦营妓名丹霞，卢阻而不许。会钱朝客于短亭，曹献诗云：“拜玉亭闲送客忙，此时孤恨感离乡。寻思往岁绝缨事，肯向朱门泣夜长。”卢演为长句，和而勖之。曰：“桑扈交飞百舌忙，祖亭闻乐倍思乡。樽前有恨惭卑宦，席上无聊爱靓妆。莫为狂花迷眼界，须求真理定心王。游蜂采摄何时已，却恐多言议短长。”令丹霞改令罚曹，霞乃号为怨胡天，以曹状貌甚肖胡。满座欢笑，卢乃目丹霞为怨胡天。
　　有范师姨者，知人休咎，为毅鲁公妻党。颜尝问之：“官阶尽得五品否！”范笑曰：“邻于一品。颜郎所望，何其卑也！”颜曰：“官阶尽得五品，身著绯衣，带银鱼，儿子补斋郎，余之满望也。”范指座上紫丝食单曰：“颜郎衫色如是。”
　　吴行鲁尚书，彭城人。少年事内官西门思恭，小心畏慎，每夜尝为温溺器以奉之，深得中尉之意。一日，当为中尉洗足，中尉以足下文理示之，曰：“如此文理，争教不作军容使。”行鲁拜曰：“此亦无凭。”西门曰：“何也？”鲁曰：“若其然者，某亦有之，何为常执仆厮之役？”乃脱履呈之，西门嗟叹谓曰：“汝但忠孝，我当为汝成之。”后为川帅。
　　元万顷为辽东道管记，作檄文讥议高丽，曰：“不知守鸭绿之险。”莫之离报云：“谨闻命矣。”遂移兵守之。万顷坐是流于岭南。
　　驸马韦保衡之为相，以厚承恩泽，大张权势。及败，长安市儿忽竞彩戏，谓之打围。不旬余，违祸及。
　　吕衡州温，祖廷，父谓，俱有盛名，重任。而吕氏家风，先世碑志，不假于人，皆子孙自撰。云：“欲传庆善于信词，儆文学之荒坠也。”
　　柳芳，上元中为史臣。得罪窜逐黔中，时高力士亦徙巫州，因相遇。为芳言禁中事，芳因论次其事，号曰：“问高。”力士后著唐历，此书不复出。
　　开元皇帝初即位，曾醉中杀一人。自此覆杯，四十年不尝酒味。
　　真定帅王公，一日携诸子入赵州院，坐而问曰：“大王会么？”王曰：“不会。”师云：“自小持斋身已老，见人无力下禅床。”王公尤如礼重。翌日令客将传语，师下禅床受之。侍者问：“和尚见大王来，不下禅床，今日军将来，为甚么却下禅床？”师云：“非汝所知。第一等人来，禅床上接；中等人来，下禅床接；末等人来，三门外接。”
　　端州已南，三日一市，谓之趁虚。
　　南中解毒药，谓之吉财。俗云：“昔人遇毒，其奴吉财得是药，与其主服，遂解，因名之。”又谚曰：“秋收稻，夏收头”。即妇人岁以截发而货，以为常也。
　　长沙岑和尚，因问话蹋倒仰山，仰山曰：“直下是个大虫。自此诸方号岑山为大虫。长沙嗣南泉，法名景岑也。
　　安邑县北门，县人云：“有一蝎如琵琶大，每出来不毒人，人犹是恐，其灵积年也。”
　　吕太一为户部员外郎，户部与吏部邻司。时吏部移牒，令户部于墙宇自竖棘，以备铨院之交通。太一答曰：“眷彼吏部，铨总之司，当须简要请通，何必竖篱种棘。”省中赏其清俊。
　　开元二十七年，明州人陈藏器撰《本草拾遗》云：“人肉治羸疾。”自是闾阎相效割股，于今尚之。
　　开元二十八年，天下无事，海内雄富。行者虽适万里，不持寸刃，不赍一钱。
　　开元二年，以江宁县置金陵郡。
　　天宝四载，改尚书无颇字为陂。
　　太平公主之出降薛绍也，燎炬列焰，槐树多死。永隆二年七月也。
　　上元二年，制敕始用黄纸。
　　李客师为大将军，即靖之弟也。好从禽，人谓之鸟贼。
　　贞观末，吐番献金鹅，可盛酒三斗。
　　景云二年，除贺拔嗣河西节度使。节度使自此始。
　　杨妃本寿王妃。开元十八年，度为道士入内。
　　裴子羽为下邳令，张晴为县丞，二人俱有声气，而善言语。论事移时，人吏窃相谓曰：“县官甚不和？长官称雨，赞府道晴，终日如此，非不和乎？”
　　玄皇尝召王元宝，问其家财多少。对曰：“臣请以绢一匹系陛下南山树，树尽，臣绢未穷。”又玄皇御含元殿，望南山，见一白龙横亘山间。问左右，皆言不见。令急召元宝问之，元宝曰：“见一白物横在山顶，不辩其状。”左右贵臣启曰：“何则臣等不见？”玄宗曰：“我闻至富可敌贵，朕天下之贵，元宝天下之富。”元宝又年老好戏谑，出人市里，为人所知。以钱文有“元宝”字，因呼钱为王老，盛流于时矣。
　　河满子者，蜀中乐工，将就刑，献此曲而不免。当时云声一去也。又《北史》，隋乐人王令言，尝卧于室内，其子以琵琶于户外弹作翻调安公子。令言惊起问曰：“此曲有来远近？”子曰：“顷来有之。”令言流涕曰：“帝往江东，当不返矣。”子问之，答曰：“此曲宫声，往而不反。宫，君也，吾所以知之”。寻有江都之变。
　　江南无野狐，江北无鹧鸪，旧说也。晋天福甲辰岁，公安县沧渚民家，犬逐一妇人，登木而坠，为犬啮死，乃老狐也，尾长七八尺。则邱首之妖，江南不谓无也，但稀有耳。蜀中彭、汉、邛、蜀绝无，唯山郡往往而有，里人号为野犬。更有黑腰、尾长、头黑、腰间ㄡ黄，或于村落鸣，则有不祥事。
　　鹤疮，人血能疗。又说三世人则可，唯洛中胡卢生尔。
　　郑珏第十九，应进士，十九年及第，十九人及第，十九年后入相。子遘，太平兴国中任正郎。
　　冀王朱友谦镇河中，常以一铁球杖昼夜为从，遇怒者，击而毙之。有爱姬，极专房，因其夫人之诞日，作珠翠衣以献。夫人拒而不纳，姬乃发怒，悉焚之。友谦忽闻其臭，询之得实。至暮，遂命其姬三杯后责人喝起，而球杖破脑矣。
　　洛阳郑生，丞相杨武之后也。家藏书法数十轴，贾君常得遍阅，其尤异者，晋卫仙辖武帝启事，纸尾有批答处。又有太宗在辽东与宫人手敕，言军国事一取皇太子处置。其翰真草相半，字有不用者，皆浓墨涂杀，圆如棋子，不可寻认。复有欧阳率更为皇太子起草表本，不言太子讳，称臣某叩头顿首。书甚端谨，然多涂改。于纸末别标臣询呈本四字。
　　华岳金天王庙，明皇御制碑。广明中，其石忽鸣，隐隐然声闻数里，浃旬而后定。明年，巢寇犯阙，其庙亦为贼火焚穑仍隳其门观。
　　郑纟舀光中者，大中之外孙，万寿公主之子。自襁褓至悬车，事十一君，凡七十载，所任无官谤，无私过。三持节使，不辱君命。士无贤不肖，皆恭已接纳。晚年伛，时人咸曰：“郑伛不适。”平生交友之中无怨隙，亲族之间无爱憎。及致政归洛，燕居寝疾，卒年八十，位至户部尚书。
　　江淮间多九郎庙与茅将军庙。九郎者，俗云即苻坚之第九子，曾有阴兵之感，事极多说。茅将军者，庙中多画缚虎之象。盖唐末浙西僧德林，少时游舒州，路左见一夫，荷锄治方丈之地。左右数十里居人问之，对曰：“顷时自舒之桐城至此，暴得<疒占>疾，不能去，因卧草，及稍醒，已昏矣。四望无人烟，唯虎豹吼叫，自分必死。俄有一人，部从如大将，至此下马，据胡床坐，良久召二卒曰：‘善守此人，明日送至桐城县下。’遂上马，忽不见，唯二卒在焉。某即强起问之，答：‘此茅将军，常夜出猎虎，忧汝被伤，故使护汝。’欲更问之，则困卧。及觉、巳旦，不见二卒。即起行，意甚轻健，至桐城，顷之疾愈。故以所见之地，立祠祀之。”德林止舒州十年，及回，则村落皆立茅将军祠矣。”
　　胡桐泪，出楼兰国。其树为虫所蚀，沫下流出者，名为胡桐泪，言似眼泪也。以汁金眼，今俗呼为胡桐律，讹也。
　　无名异，自南海来。或云：“烧炭灶下炭精，谓百木脂归下成坚物也。”一云：“药木胶所成。”然其功补损，立验。胡人多将鸡鸭打胫折，将此药摩酒沃之，逡巡能行为验。形如玉柳石，而黑轻为真。或有橄榄作，尝之粘齿者，伪也。验之真者，取新生鹿子，安此药一粒于腹脐中，其鹿立有肉角生，是真也。一云：“生东海者，树名多茄，是树之节胶。”采得胡人，炼作煎乾。缘生异，故有多说。
　　开元中，重沙门。一行幼时，邻母常济行贫，常思报之。后王姥男杀人，诣求救，行曰：“要金帛可十倍酬，国法难请。”姥戟手骂曰：“何用此为！”一行心计浑天，日役数百工，命空其室，移一大瓮于中。又密遣奴二人持布囊，曰：“汝可往某方，某角有废园，汝潜伺之。自午至昏，当有异物至，其数七，可尽掩之，失一则罪汝。”至彼酉时，果有群豕至，奴获七豕。囊负归，令钗椭校覆以木盖，封以六一泥，朱书梵字数十，其徒罔测。诘旦，中使诏便殿，玄皇曰：“太史奏昨夜北斗不见，何祥也？师禳之乎？”一行曰：“后魏时失荧惑，至今帝车不见，此天警陛下耳！臣所见，莫若大赦天下。”从之。一行归，放一豕出。其夕奏一星见，至七夕皆见矣。
　　张志安，居乡里称孝，差为里尹。在县忽称母疾，急白县令。令问志安，曰：“母有疾，志安亦病。志安适患心痛，是以知母有疾。”令拘之，差人覆之，果如此说。寻奏高祖，表门闾。寻拜散骑常侍。又裴敬彝父为陈王典所杀，敬彝时在城，忽自觉流涕不食，谓人曰：“我大夫凡有痛处，吾即不安。今日心痛，手足皆废，事在不测。”遂归觐，父果已死。
　　懿宗赐公主出降，幕三丈，长一百尺，轻亮。向空张之，纹如碧丝之贯赤珠，虽暴雨不濡湿。云以鲛人瑞香膏传之故尔。云得自鬼国。
　　狼之状若狗，苍赤色者最猛，每作声，窍皆沸。腿中有筋，大如鸡子。又筋满身，犹织络之状。人或有犯盗讳不首者，但烧此筋，以烟薰之，能使盗者手挛缩可怪。凡边疆放火号，常用狼粪烧之以为烟，烟气直上，虽冽风吹之不斜。烽火常用此，故为候日狼烟也。
　　龙之性粗猛，而畏蝎，爱玉及空青，而嗜烧燕肉。故食燕肉人，不可渡海。
　　大中时，女王国贡龙油绢，形特异，与常缯不类。云以龙油浸丝织出，雨不能濡。又宝库中有澄水帛，亦外国贡。以水蘸则寒气萧瑟，暑月辟热，则一堂之寒思挟纩。细布明薄可鉴，云上傅龙涎，故消暑毒也。
　　元和初，阴阳家言五福太一在蜀，故刘辟造五福楼，符载为文记。
　　李铉著《李子正辩》言，至精之梦，则梦中之身可见。如刘幽求见妻，梦中身也。则知梦不可以一事推矣。愚者少梦，不独至人。闻之驺皂，百夕无一梦也。
　　蜀东西川之人，常互相轻薄。西川人言梓州者，乃我东门之草市也，岂得与我耦哉。节度使柳仲郢闻之，谓幕宾曰：“吾立朝三十年，清华备历，今日始得为西川作市令。”闻者皆笑之。故世言东西两川人多轻薄。
　　畿尉有六道：入御史为天道，入评事为仙道，入京尉为人道，入畿丞为苦海道，入县令为畜生道，入判司马为饿鬼道。
　　大中丞郎宴席，蒋伸在座，忽酌一杯，言曰：“座上有孝于家、忠于国，及名重于时者，饮此爵。”众皆肃然，无敢举者。独李孝公景让起，饮此爵。蒋曰：“此宜然。”
　　刘禹锡言：“司徒杜公佑，视穆赞也故人子弟。”佑见赞为台丞，数弹劾。因事戒之曰：“仆有一言，为大郎久计，他日少树敌为佳。”穆深纳之，由是少霁其口。
　　大和中，光禄厨欲宰牝牛，牛有胎，非久合生。或曰：“既如此，可换却。”屠者操刀直前，略不介意。牛乃屈膝拜之，亦不肯退，此牛并子遂殒于刃下。而屠者忽狂惑失常，每日作牛喘，食草少许，身入泥水，以头触物，长久方定。
　　杜荀鹤，第十五，字彦之，池州人。大顺二年正月十日，裴贽下第八人。其年放榜日，即荀鹤生日，故王希羽赠诗云：“金榜晓悬生世日，玉书潜纪上升时。九华山色高千尺，未必高于第八枝。”后入梁为主客员外郎，翰林学士。怀恩思报，未几暴卒。
　　李英公为宰相时，有乡人常过宅，为设食。客裂却饼缘，英曰：“君太少年。此饼犁地两遍，熟概下种，锄持收刈，打芷，罗作面，然后为饼。少年裂却缘，是何道理？此处由可，若对至尊前，公作如此事，参差斫却你头。”客大惭悚。
　　李齐物，天宝初为陕州刺史。开砥柱之险，石中得古铁犁铧，有平陆字，因改河北县为平陆县。
　　晋公在中书，左右忽白以印失所在，闻之者莫不失色。度即命张筵举乐，人不晓其故，窃怪之。夜半宴酣，左右复白以印存焉。度不答，极欢而罢。或问度以故，度曰：“此出于胥徒盗印书券耳，缓之则存，急之则投水火，不复更得之矣。”时人服其宏量。
　　胡楚宾属文敏速，每饮酒半酣，而后操笔。高宗每令作文，必以金杯盛酒令饮，便以杯赐之。
　　李素替杜兼，时韩吏部愈自河南令陈职方员外郎归朝。问前后之政如何？对曰：“将缣来比素。”
　　李相国程执政时，严痢⒀闲萁栽谀鲜　Ｓ型蚰炅钽冢人多属之。李云：“二严，休不如痢！
　　元和十五年，辛邱度、邱纾、杜元颖同时为遗补令史。分直，故事，但举其姓，曰：“辛、邱、杜当入。”
　　独孤常州及，末年尤嗜鼓琴，得眼疾不理，意欲专听。
　　杜兼常聚书至万卷，卷后必有题云：“清俸写来手自校，汝曹读之知圣道，坠之鬻之为不孝。”
　　大中三年，东都进一僧，年一百二十岁。宣皇问：“服何药而至此。”僧对曰：“臣少也贱，素不知药性。本好茶，至处唯茶是求。或出，亦日遇百余碗，如常日，亦不下四五十碗。”因赐茶五十斤，令居保寿寺。
　　开元已后鄙常侍，拜此官者，朝中谓之貂脚也。
　　杜豳公危位极人臣，富贵无比。尝与同列言：“平生不称意有三：其一为沣州刺史；其二贬司农卿；其三自西川移镇广陵，舟次瞿唐，为骇浪所惊，左右呼唤不至，渴甚，自泼汤茶吃也。”
　　天宝十三载，始改金风调苏莫遮为感皇恩。
　　中书门下、吏部，各有甲历，名为三库，以防渝滥。户部式云：“安曲西偏桃仁一石；安州糟藏越瓜二百挺，瓜豆豉五斗；戎州荔枝煎五斗，兼皮蜜浸四斗；甘州冬柰五百颗；房州竹<砹>五枚；兰州<矸><矸>儿六枚；此每年进数。”余久主判户部，逐年所上贡，此物咸绝，但杭州进糟瓜耳。
　　姚岘为于ν陕州掾，不胜其虐。与其涕泛舟于河，遂自投而死。
　　光化四年正月，宴于保宁殿，上自制曲，名曰《赞成功》。时盐州雄毅军使孙德昭等杀刘季述，帝反正，乃制曲以褒之。仍作樊哙排君难戏以乐焉。
　　孟云之诗，祖述沈千运。
　　景云三年八月十七日，东方有流星，出五车至上台，又岁星犯左执法。时侍中窦怀贞，请罢所职为安国寺奴。罢职从之，为寺奴不许。
　　章八元尝于邮亭偶题数言，盖激楚之谓也。会严维至驿，问元曰：“汝能从我学诗乎？”曰：“能。”少顷遂发，元巳辞家。维大异之，乃亲指喻。数年间，元擢第。
　　巨胜者，元秋之沉云也。茯苓者，绛晨之伏胎也。
　　苏涣本不平者，善放白弩，巴中号为弩跖，ク人患之。比壮年后，自知非，变节从学。乡赋擢第。累迁至侍御史，佐湖南幕。崔中丞遇害，涣遂逾岭扇动。
　　司空图侍郎，旧隐三峰，天佑末，移居中条山王官谷，周回十余里，泉石之美，冠于一山。北岩之上，有瀑泉流注谷中，溉良田数十顷。至今子孙犹存，为司空之庄耳。
　　建中年中，大林国贡火精剑。其国有山，方数百里，上出神铁，以其有瘴毒，不可轻采取。若中国之有明君，此铁自流出，炼之为剑，有光如电，切金玉如泥。以朽木磨之，则生烟焰；以金石击之，则火光迸溢。德宗之将幸奉天，自携火精剑，出于殿内，遂以剑斫槛上铁狻猊，应手而碎。及乘舆遇夜，侍从皆见，上仗之，有数日光明。
　　罗浮甘子，其味愈常品。开元中，始有僧种于楼寺，其后常资献进。玄宗幸奉天之时，皆不结实。
　　婆娑石，一名婆萨石。灵台记云：“质多者，味甜，无毒，性温，疗一切虫毒，及诸丹石毒肿毒内折。”此石出西蕃山中，涧中有盘，形状酤潼艄恚大小不常，色如瓜皮，青绿黑斑，有星者为上。似嵩山矾石，斑不至焕烂者，为中色。如滑石徽黄轻者为下。但以人血拭之，羊鸡血磨，一如乳，似觉膻为妙。西番以为防身之实，辟诸毒也。
　　封抱一任栎王尉，有客过之，既短，又患眼及鼻塞。抱一用千字文作语嘲之，诗曰：“面作天地玄，鼻为雁门紫。既无左达丞，何劳罔谈彼。”
　　崔郢为京尹日，三司使在永达亭子宴丞郎，崔乘酒突饮，众人皆延之。时谯公夏侯孜为户部，使问曰：“伊曾任给舍否？”崔曰：“无”。谯公曰：“若不曾任给舍，京兆尹不合冲丞郎宴席。”命酒纟来恶下筹，且吃罚爵。取三大器引满引之，良久方起。决引马将军至毙，崔出为宾客分司。
　　陆相粘龅湟牧晔保有士子修谒，相国与之从容。因酒酌劝，此子辞曰：“天性不饮。”相国曰：“诚如所言，已校五分矣。”盖平生悔吝，各有十分，不为酒困，自然减半矣。
　　卢詹尚书任吏部，押官告，楷署其名，字体遒丽，时谓之真书卢家。
　　袁象先之子{山义}，初自大理评事，除户部郎中，未几迁宣徽使。不周载，拜宣武军节度使。

　　●壬
　　李纹者，早年受王涯恩。及为歙州巡官时，涯败，因私为诗以吊之。末句曰：“六合茫茫皆汉土，此身无处哭田横。”乃有人欲告之，因而《纂异记》记中有《喷玉泉幽魂》一篇，即甘露之四相也。玉川先生，卢仝也。仝亦涯客，性辟面黑，常闭于一室中，凿壁穴以送食。大和九年十一月十二日夜，偶宿涯馆。明日，左军屠涯家族，随而遭戮。
　　裴说，宽之侄孙，佐西川韦皋幕。善鼓琴，时称妙绝。灵开山有美桐，取而制以新样，遂谓之“灵开琴”。蜀中又有马给，弹琴有名，尤能大小间弦。吴人阳子儒，亦于悲风尤妙。
　　天尊应号者，取灵宝经中三十二天之十方，即其次序也。
　　大忌，学士进名奉慰，其日尚食供素膳，赐茶十串。
　　大中年，日本国王子求唐人围棋。上敕待诏顾师言敌著，出楸玉局，冷暖棋子。本国有手谭池，池中出玉子，不由制处，自然黑白，冬温夏冷。
　　御厨进馔，凡器用有少府监进者。九词常以牙盘九枚，装食味其间，置上前，亦谓之看食见。京都人说，两军每行从，进食及有宴设，多食鸡鹅，每只价直二三千。每有设，据人数取鹅，Ь去毛及五藏，攘以肉及粳米饭，五味调和。先取羊一口，亦Ь剥去肠胃，置鹅于其中，缝合炙之，肉熟便堪，去却羊，取鹅浑食之，谓之浑羊没忽。翰林学士每遇食赐食，有物若毕罗衫，绝大，滋味香美，号为诸王修事。
　　高劭者，骈之犹子，以门地迁华州刺史。中和后，寓团田，为蔡寇挈之。后得脱去，投汴，梁祖擢为判官。后驾在岐，使致书四。入至三原，行十里，遇害。
　　僧佛寿命者，续佛寿命也。四分律中说：“住持毗尼藏者，即住佛法也。以住持佛法故，乃续佛寿命。”结集缘起云：“佛临涅鳎阿难问佛，灭度后，以何为师？佛答阿难，吾灭度后，以波罗提木义为师。”梵曰波罗提木义，此云别解脱戒，与毗尼同出而异名。毗尼者，此云调服律藏也。又戒经序云：“今演毗尼法，令正法久住。”
　　大和九年，敕江南、湖南共以兼资一百二十分送上都，充宰臣雇召手力，宰臣李石坚让，乞只以金吾手力引，从之。时初诛李训后也，至今为例。
　　建中三年六月，诏中书门下两省，各置印一面。
　　元和三年，李藩为给事中，时制敕有不可，遂于黄纸批之。吏曰：“宜连白纸。”藩曰：“别以白纸是文状，岂曰批敕。”裴洎言于上，以谓有宰相器。俄而郑前彰猓遂拜。
　　万回，阌乡人也。神用若不足，人谓愚痴无所能。其兄戍安西，久不得问，虽父母亦谓其死矣，日夕悲泣而忧思焉。万回顾父母感念其兄，忽跪而言曰：“涕泣岂非忧兄耶？”父母且疑且信，曰：“然”。万回曰：“详思我兄所要者，衣装糗粮扉履之属悉备之，某将往观之。”忽一朝，赍所备而去，夕返其家，谓父母曰：“兄善矣。”发书视之，乃兄迹也。宏农抵安西，盖万余里，以其万里而回，故曰万回也。万回貌若愚痴，忽有先举异见，惊人神异也。上在藩邸时，多行游人间，万回每于聚落街衢中高声曰：“天子来。”或“圣人来。111111信宿间，上必经过徘徊也。安乐公主，上之季妹也。附会韦氏，热可炙手，道路惧焉。万回望见车骑，连唾曰：“血腥血腥，不可近也。”不久而夷灭矣。上知万回非常人，内出二宫人侍奉之，时于集贤院图形焉。
　　旧制，碑碣之制，五品已上碑，七品已上碣。若隐沦道素，孝义著闻，虽不仕亦立碣。
　　贞元已来，选乐工三十余人，出入禁中，号宣徽长。入供奉，皆假以官第。每奏伎乐称旨，辄厚赐之。至元和八年，始分番上下，更无他锡，所借宅亦收之。
　　胡生者，失其名，以钉铰为业。居裣而近白苹洲，去厥居十余步，有古坟，胡生若每茶，必奠酹之。尝梦一人谓之曰：“吾姓柳，平生善为诗而嗜茗。及死葬室，乃子今居之侧。常衔子之惠，无以为报，欲孝子为诗。”胡生辞以不能，柳强之曰：“但率子言之，当有致矣。”既寤，试构思，果有冥助者，厥后遂工焉。又一说，列子终于郑，今墓在郊薮，谓贤者之迹，而或禁其樵焉。里有胡生，性落魄，家贫。少为洗镜锼钉之业，倏遇甘果名茶美酝，辄祭于列御寇之祠垄，以求聪惠，而思学道。历稔，忽梦一人，刀划其腹开，以一卷之书置于心腑。及睡觉，而吟咏之意，皆甚美之词，所得不由于师友也。既成卷轴，尚不弃于猥贱之业，真隐者之风。远近号为胡钉铰。
　　肃皇赐高士玄真子张志和奴婢各一人，玄真子配为夫妻，名曰渔僮、樵青。人问其故，答曰：“渔僮使卷钓收纶，芦中鼓汀ｉ郧嗍顾绽夹焦穑竹里煎茶。”志和，字子同。
　　大和中，郑注中纳山木如市，一根有至万钱者。郑覃力奏，敕以禁绝。
　　开元十三年五月，集贤学士徐坚等，纂经史文章之要，以类相从，上制曰初学记。至是上之，欲令皇太子及诸王检事缀文尔。
　　开元中，李绅为汴州节度使，上言于本州置利润楼店，从之。与下争利，非长人者所宜。
　　大历八年，吴明国进奉。其国去东海数万里，经挹娄沃沮等国。其土五谷，多珍玉，礼乐仁义，无剽劫。人寿二百岁，俗尚神仙。常望黄气如车盖，知中国有土德君王，遂贡常然鼎，量容三斗，光洁类玉，其色纯紫。每修饮馔，不炽火常然，有顷自熟，香洁异常。久食之，令人反老为少，百疫不生。
　　2000.08.18  尹小林整理


            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
