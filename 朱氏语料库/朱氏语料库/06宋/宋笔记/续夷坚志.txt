
    
     │ 续夷坚志 │   金・元好问撰
    

    ●卷一
    ○镇库宝
    越王熔炼丹成，不及饵，藏之镇州库藏中者，余三百年。贞坛酰真定元帅三喜弃城，取之以行。行及平阳，为胥萃公所劾，收之，丹入汴京，下丰衍库收，名色谓之“镇库宝”。京城变后，予同户部主事刘彦卿往观之，丹以漆柜盛，旁画广成子问道像，中复有漆盒，高五寸，阔三寸，盒盖上作九环，外八中一，以金涂之，各有流道相贯。环中作小孔，予意其为九转也。盒中复有银盒盛丹，盒盖上镂佛一，左龙右凤，在佛座下，亦皆金涂。开视，丹体殊轻，周匝合中，色如枣皮漆，而裂璺纵横，绝不与今世丹砂相似，予意颇轻之。问主库者，此有何异，曰：“无他，但阴晦中，恒出光怪，如火起然耳。壬辰年亲见。”
    ○金狮猛
    正大初，张圣俞客舞阳县北街。一日，家婢从一弓手家买得一牛腰肾，以刀割之，刀不能入。剥视之，得一石，作狮形，色如泥金所涂，前一蹄屈向内，一蹄枕之而睡，夜夜有光。高二寸余，殆秉异气所化。圣俞嫂吴收之。不知今存否也。
    ○康李梦应
    康伯禄、李钦叔，壬辰冬十二月行部河中。先城未破一日，康与钦叔求梦于其神，伯禄梦城隍破，争船落水中，为一锦衣美妇援之而去，美妇援出，满眼皆桃花。钦叔梦人与桃符二，上写“宜入新年，长命富贵。”明日城陷，伯禄争船不得上，落水死。李得船走陕县，三四日改岁，陕令杨正卿令人送桃符，所书如梦中所云。
    ○包女得嫁
    世俗传包希文以正直主东岳速报司，山野小民无不知者。庚子秋，太安界南征兵掠一妇还，云是希文孙女，颇有姿色，娼家欲高价买之，妇守死不行。主家利其财，捶楚备至，妇遂病，邻里嗟惜而不能救。里中一女巫，私谓人曰：“我能脱此妇，令适良人。”即诣主家，闭目吁气，屈伸良久，作神降之态。少之，瞑目咄咤，呼主人者出，大骂之。主人具香火，俯伏请罪，问何所触尊神。巫又大骂云：“我速报司也。汝何敢以我孙女为娼？限汝十日，不嫁之良家，吾灭汝门矣。”主家百拜谢，不数日，嫁之。
    ○铁中虫
    吾州会长老住飞狐之团崖，初入院，典座僧白厨堂一镬可供千人，燃火则有声，今二年矣。人以为釜鸣不祥，废不敢用，妨大众作食，师欲如何？会云：吾就大众乞此镬，当任我料理。众诺。乃椎破釜底，穴中得一虫，长二寸许，色深赤，盖此虫经火则有声。淄川杨叔能亦尝见芒山均庆寺大镬破一窍，如合拳，中有一虫，如蛴螬而红，此类大家往往见之。魏文帝《典论》以为火性酷烈，理无生物，特执方之论耳。
    ○王增寿外力
    秀容东南双堡王增寿，号为外力，善角觚，人莫能敌。太和末，官括驼，增寿作诡计，钉驼足令跛，自羊头村背贪驼至代州，州守信以为然，增寿复负之而归。
    ○石中蛇蝎
    太和中，柏山长老志贤，住西京东堂，常住足备即弃去，修浑源乐安桥岭路，椎破一牛心大石，中有蛇蝎相吞螫，人不知其何从而入也。贤曰：“此在吾法，是怨毒所化，随想而入，历千万劫而不得解者。若不为解却，他日亦道曾见我来。”即以大杖击之，竟无他异。
    ○任氏翁媪
    定襄沙村，樊帅所居。说里中任实洎，其妻张氏，七十三岁，同年月日时生，复同年月日时死，古今所无有。
    ○郑叟犯土禁
    平兴南函头村郑二翁资性强，不信禁忌。太和八年，其家东南有所兴造，或言是太岁所在，不可犯。郑云：“我即太岁，尚何忌耶？”督役夫兴作，掘地不二尺，得妇人红绣鞋一双。役夫欲罢作，郑怒取焚之，掘地愈急。又二三尺，得一黑鱼，即烹食之。不旬日，翁母并亡，又丧长子，连延十余口，马十、牛四十，死病狼藉。存者大惧，避他所，祸乃息。
    ○张童入冥
    平舆南函头村张老者，以捕鹑为业，故人目为鹌鹑。年已老，止一儿，成童矣，一旦死。翁媪自念老无所倚，号哭闷绝，恨不俱死。明日欲埋之，又复不忍，但累砖作邱，入地一二尺许，云吾儿还活，人笑其痴，而亦有哀之者。三日复墓，恸哭不休，忽闻墓中呻吟声，翁媪惊曰：“吾儿果还魂矣！”撤棺砖，曳棺木出，舁归其家。俄索汤粥，良久，说初为人摄往冥司，儿哀诉主者：爹娘老可念，乞尽余年，葬送毕死，无所归恨。冥官颇怜之，即云今放汝归，语汝父：能弃打捕之业，汝命可延矣。其父闻此语，尽焚网罟之属，挈儿入寺供佛。寺有一僧吕姓者，年未四十，仪表殊伟，曾上州作纲首。张童即前问僧：“师亦还魂耶？”吕云：“何曾死。”张童言：我在冥中引问次，见师在殿角铜柱上，铁绳系足，狱卒往来，以⒆彩σ赶拢流血淋漓。及放归时，曾问监卒：“吕师何故受罪？”乃云他多脱下斋主经文，故受此报。吕闻大骇，盖其腋下病一漏疮已三年矣。儿初不知，吕遂洁居一室，日以诵经为课，凡三年，疮乃平。
    ○土禁二
    乙巳春，怀州一花门生率仆掘地，得肉块一枚，其大三四升许，以刀割之，肉如羊，有肤膜。仆言土中肉块，人言为太岁，见者当凶，不可掘。生曰：“我宁知有太岁耶！”复令掘之，又得二肉块。不半年，死亡相踵，牛马皆尽。古人谓之有凶祸，而故犯之，是与神敌也。申胡鲁邻居亲见之，为予言。
    ○群熊
    癸卯初，有熊数十万，从内乡、硖石入西南山，衔枚并进。行既远，掌皆出血，有羸劣而死者，群熊自食之。州县有文移传报，予于彰德见之。
    ○刀生花
    济源关侯庙大刀辛丑岁忽生花十许茎，各长一指，纤细如发，茎色微绿，其颠作细白花，大于黍米。予同舍李庆之子正甫为予言。
    ○产龙
    平定苇泊村，乙巳夏，一妇名马师婆，年五十许。怀孕六年有余，今年方产一龙。官司问所由，此妇说怀孕至三四年不产，其夫曹主簿惧为变怪，即遣逐之。及临产，恍忽中见人从罗列其前，如在官府中。一人前自陈云：“寄托数年，今当舍去。明年阿母快活矣。”言讫，一白衣腋之而去，至门，昏不知人，久之乃苏。旁人为说晦冥中雷震者三，龙从妇身飞去，遂失身孕所在。
    ○萧卞异政
    萧卞贞讨形寿州，一日，杨津巡逻回，忽马前一黄犬掉尾驯扰，且走且顾，如欲导人者。卞遣二卒随之，径至西河岸眢井中，垂头下视，卒就观之，井垠有微血，一尸在内，即驰报卞。呼地主守获之。犬又导入城，望见一客店，鸣吠不已，如有所诉。卞呼主人者至，主人识此犬，云是朱客所蓄，数日前僦舟西河，引此犬去。今犬独来，何也？卞即拘船户偕至县，令主人者认之，认是船户。主固问朱客所在，未加拷讯，随即首服。又有周立，采薪州西新寺滩，为虎所食。立妻泣诉于卞，卞曰：吾为尔一行。率僮仆十余辈，驰至新寺滩，丛薄间见一虎帖耳瞑目，徐行而前，若有鬼神驱执者。卞以一矢毙之，剖其腹中，环故在身。
    ○土中血肉
    何信叔，许州人，承安中进士。崇庆初，以父忧居乡里。庭中尝夜见光，信叔曰：“此宝器也。”率僮仆掘之，深丈余，得肉块一，如盆盎大。家人大骇，亟命埋之。信叔寻以疾亡，妻及家属十余人相继殁。识者谓肉块，太岁也，祸将发，故光怪先见。
    ○玉食之祸
    燕人刘伯鱼以资雄大定间，性资豪侈，非珍膳不下筋。间舍数百人，悉召尚食诸人居之，且时有砩模问知肉食之品，或一二效之。既老而病，财日削，郁郁以死。十数年后，两儿行丐于市。玉食之祸，耳目所见，不知其几人。聊记此耳。
    ○京娘墓
    都转运使王宗元老之父础任平山令，元老年二十许。初就举选，肄业县廨之后园。一日晚，步花石间，与一女子遇，问其姓名，云我前任杨令女。元老悦其稚秀，微言挑之，女不怒而笑，因与之合。他日寒食，元老为友招击丸于园西隙地，仆有指京娘墓窝场者。元老因问京娘为谁，同辈言前令杨公幼女，字曰“京娘”，方笄而死，葬此。元老闻杨令之女，心始疑之。归坐书舍，少顷女至，娇啼婉转，将进复止，谓元老曰：“君已知我，复何言也。幽明异路，亦难久处。今试期在迩，君必登科。中间小有龃龉，至如有疾，亦当力疾而往。当见君远阳道中。”言讫而去。元老寻病，父母不欲令就举。月余小愈，元老锐意请行，以车载之。途次辽阳淀，霖雨泥淖，车不能行。同行者鞭马就道，车独行数里而轴折。元老忧不知所为，忽有田夫腰斤斧负轴而来，问之，匠者也。元老叹曰：“此地前后二百里无民居，今与匠者值，非阴相耶？”治轴讫，将行，俄见一车，车中人即京娘也。元老惊喜曰：“尔亦至此乎？”京娘曰：“君不记辽阳道中相见之语乎？知君有难，故来相慰耳。”元老问我前途所至，可得知否？京娘即登车，第言“尚书珍重”而已。元老不数日达上京，擢第。明昌中为运使，车驾享太室，摄礼部尚书，数日而薨。
    ○神霄丹宝
    宣和方士烧水银为黄金，铸为钱。在神霄者，其文曰“神霄丹宝”。五福者，曰“五福丹宝”。太乙者亦如之。汴梁下，钱归内府，海陵以赐幸臣。得者以为帽环，服之不中樵啤
    ○扌舀画
    西京田叟自号瓦盆子，年七十余，所作《尧民图》，青缣为地，扌舀桦皮为之，暗室中作小窍取明，与主客谈笑为之。尝戏于袖中掐虱数枚，乱掷客衣上。客以为真虱而拾之，其伎如此。性刚狷，自神其艺，不轻与人。己所不欲，虽千金不就也。盖扌舀画不见于书传，当自此人始耳。
    ○枸杞
    太和初定陶古城崩摧，出一枸杞根，方广一尺许，作卧狗状，足尾皆具，嘴亦有细毛，背上一枝直出。县外一农家得之，里社传玩，寻为县官所夺。崔君佐见此时，十五六矣。
    ○诗谶
    梁仲经赴官，咸平道中有诗云：“山云欲雨花先惨，客路无人鸟亦悲。”刘御史云卿诗：“坏壁秋灯挑梦破，老梧寒雨滴愁生。”李治中平甫云：“落叶埽不尽，寒花看即休。”未几皆下世，殆诗谶也。至如杨敏行昼眠云：“身如蝉蜕一榻上，梦逐杨花千里飞。”真鬼语，何谶之有。
    ○敏之兄诗谶
    敏之兄贞淘年癸酉中秋日，约与王元卿、田德秀、田献卿辈宴集，而其夜阴晦，罢。敏之有诗云：“佳辰无物慰相思，先赏空吟昨夜诗。莫倦更深仍坐待，密云还有暂开时。”王、田戏曰：“诗境不开廓，君才尽耶？”敏之叹曰：“我得年仅三十，境界得开廓否？”明年，遭城陷之祸，年仅三十二。
    ○申伯胜诗兆
    高平申万全字伯胜，正大中以史院编修官从宗室庆山南征。道中有诗云：“回首西风谢敝庐，崎岖又复逐戎车。人生行止元无定，一苇江湖听所如。”不数日，溺淮水死。
    ○天庆鹤降
    忻州西城半在九龙冈之上，置宣圣庙、铁佛寺、天庆观，为州之镇。天庆观老君殿，尊像极高，大唐七帝列侍。父老云是神人所塑，晋天福二年重修。每岁二月十五日，道家号贞元节，是日有鹤来会，多至数十，少亦不绝一二，翔舞坛殿之上，良久乃去。州人聚观，旁近城上。州刺史约先见鹤者有赏，四远黄冠及游客来者，三日不绝。贞瘫乱殿废，鹤遂不至。
    ○告成旱魃
    贞坛酰洛阳界夏旱甚，登封西四十里告成人说有旱魃为虐。父老云：“旱魃至，必有火光随之。”命少年辈合昏后凭高望之，果见火光入一农民家，随以大⒒髦，火焰散乱，有声如驰。古人说旱魃长三尺，其行如风，至于有驰声，则不载也。
    ○玉儿当是其名
    太原庙学旧有鬼妇人，是宋旦提刑妾，为正室妒，捶而死，倒埋学旁，具处有桑生焉。此鬼时入斋舍，与人戏语，然不为崇也。大定中，有数人夜宿时习斋，三更后忽闻窗外履声，须臾入斋，以手遍拊睡者云：“此人及第，此人不及第。”既而曰：“休惊休惊也。”及至后，皆如其言。
    ○王氏金马
    太原王氏，上世业医，有阴德，闻里中。至君玉之父，翁母皆敬神佛。一净室中安置经像，扃钥甚严，于洒埽母亦亲为之。一日晚入室中焚诵，忽供几下一细小物跳跃而出，有光随之，须臾，作声如马嘶。母起立祝曰：“古老传有金马钩，今真见之。果欲送福，来老妇衣襟中。”即以襟迎之，此物一跳而上，视之金马也。君玉以天眷二年第，器玉、汝玉，皇统元年相次科第，乡人荣之，号“三桂王氏”，府尹并以“三桂”名所居之坊。翁四子，三子登科，一子以荫补。至其孙仲泽，复为名进士，文章政事、谈辨字画，大为时辈所推。金马方广三寸，金作枣瓤色，项颈微高，尾上揭如艾炷，髀股圆滑。兵乱之后，予曾见之。
    ○王云鹤
    王中立字汤臣，岢岚人，博览强记，问无不知。少日治《易》，有声场屋。家豪于财，客日满门，延待备极丰腆。其自食，则日食淡汤饼一杯而已。年未四十，丧妻不娶，亦不就举，独处一室中，如僧。如是三四年乃出，时人觉其谈吐高阔，诗画超绝，若有物附之者，问之不言也。大安初，遇闲闲赵公于平定，遗之诗曰：“寄与闲闲傲浪仙，枉随诗酒堕凡缘。黄尘遮断来时路，不到蓬莱五百年。”因言唐士大夫五百人，皆仙人谪降。为世味所著，亦有迷而不返者，如公与我皆是也。一日来都下，馆于闲闲公家，中秋诗有“印透山河影，照开天地心。人世有昏晓，我胸无古今”之句。闲闲大奇之，因索墨水一盂，如言与之。明旦不告而去，壁间留“古鹤”二字，广长一尺，墨水且不知何物书也。少之，先生从外来，问所以然，不答。题其旁云：“天地之间一古儒，醒来不记醉中书。旁人错比神仙字，只恐神仙字不如。”先生诗如“醉袖舞嫌天地窄，诗情狂压海山平。忽经风浪耳边时，不觉神形来世中。因君感激从君说，凿破机关我亦惊”。此类甚多。人有问世外事者，亦一二言之，好作擘窠大字，势极飞动，闲闲极爱之。屏山李之纯尝见先生商略前代人物引先儒论议数十条在目前，如人人自相诘难，然后以己意断之，以为辨论中第一流也。临终预刻死期，如言而逝，年四十九。晚年易名云鹤，号拟栩道人。人物如世画吕公，肩微耸耳。
    ○董国互董文甫字国华，潞人，承安中进士，资淳质，泊于世味，人知重之，而不知其何所得也。子安仁、亦学道，闲居宝丰，父子闭户读书，朝夕不给，晏如也。先生历金昌府判官，礼部员外。正大中，以公事至杞县，自知死期，作书与家人及同官，又与杞县令佐诗，多至三十余首，书毕坐化。
    ○卫文仲
    卫文仲，襄城人，承安中进士，性好淡泊，读书学道，故仕宦不进，平居好歌东坡《赤壁》词。临终沐浴易衣，召家人告以后事，即命闭户，危坐床上，诵《赤壁》词，又歌末后二句，歌罢，怡然而逝。
    ○一行墓石记
    刘太傅机，贞瘫乱后，自管湖州刺史迁济州，民居官舍皆被焚。机复立州宅，掘一黄土坡，偶值古冢，乃唐一行禅师墓，有石记云：“刘机当破吾墓。”
    ○明月去明月泉在五台山中。人至泉所，以纱帛障眼，下视泉水，或见月在水中，故泉以为号。历数千百人，乃一二见之。大参杨叔玉，五台人，为予言：明月泉吾所亲见，非传闻也。
    ○石守道心化石
    徂徕石守道墓在奉符。太和中墓崩，诸孙具棺葬骸骨，与常人无异，独其心如合两手，已化石矣。
    ○毁宝鼎
    皇统中，修内司烧琉璃瓦，毁一大鼎，三日不熔。鼎欲败，有声如雷，闻三十里外。人谓成败有数，数与厄会，虽神物不能自保，不特此鼎矣。
    ○田鼠
    正大壬戌，内乡北山农民告田鼠食稼，鼠大如兔，十百为群，所遇禾稼为空。猎户射得数头，有重十余斤者，毛色似水獭。未闻如此大鼠也。
    ○天魔祟
    泰和末，雷景滂任寿州防御判官，弟希颜亦到官。有官妓香香，为魔所祟，神志恍惚，或睡数日不起。希颜谓其同列者，言有一妇人，为天魔所著，挈上浮图颠。凡妇意所欲，无不立致。一日见布幔车过塔下，妇谓魔言：“车中贵人妻，汝取其钗来。”魔去，良久乃至，无所得，妇问故，曰：“彼福人，有神护之，望而不得前。”妇又问：“彼以贵人妻，故有神护也？”曰：“不缘贵人，但其不食牛肉故耳。”妇即发愿：“我若脱此祟，不但我终身不食牛肉，誓尽此生劝人不食。”言未竟，魔大骂，即去，遂不复至。妇大呼求救，其家以绳挽之而下，竟得全活。阿香能不食牛肉，发愿神佛前，祟宜不能近。同列以其言告香香，即发愿。后十余日，靓妆ㄚ服，持酒来谢，云“得学士教，今为平人矣”。
    ○神哥
    孙国镇内翰，族妇有为山魈所污者。魈自言：“汝若资用所阙，我能立致。”尝积绢满庭，皆有真定库印，妇家以官物累己，乞屏去。俄顷，失绢所在。又一白马，金鞍宝勒，不知从来，而系之枥下。家人益惧，祈请良久，马忽不见。诸子窃议，呼魈为“五郎”，云：“设若人家无嗣，能为致一子否？”明旦，一孩子面目如画，锦绷绣褓，卧之床上。老幼拜祷，不愿受，竟留之。因字之曰“神哥”，年六岁病卒。
    ○王确为兄所挞
    外祖柔服簿王君，大定中卒官。其最小弟确，酗酒欺幼孤。祖母张容忍既久，无所控诉，遂病不能起。一夕与诸女并寝，夜半灯暗，闻骚萆，少之，触双陆棋子乱，啧啧有声，屡叹。祖母哭失声，因言五叔恃酒见凌，官法不能制，若不禁止之，母子将为鱼肉矣。不数日，确承醉夜出定襄，归至赵村，值外祖于中路，画地大数，随以马策乱捶，确抱头窜伏，仅能至家。取火视之，衫服碎破，肿青满背。明就外祖像前百拜谢，后酒亦不饮。
    ○王全美母氏诗话
    定襄王全美之母从幼事佛，既奉香火益勤。先不知书，忽一日谓敏之兄言：“外生我漫得一句，汝看作得偈否？”举似凡十数句，惟“天机割断繁华梦”，殆似从慧中得之。母未几下世。
    ○虱异
    德顺破后，民居官寺皆被焚。内城之下，有炮数十，垂索故在营中。人有欲解此索者，见每一索从上至下，大虱遍裹，如脂蜡灌烛然。闻汴京被攻之后，亦如是。丧乱之极，天地间亦何所不有也。
    ○单州民妻
    贞坛酰虞县黄九者，从佛儿龉淘糇晏旃肿髀矣诘ジ福虏老幼数百。中一妇有姿色，黄欲劫取，妇阳谓贼曰：“吾夫少选至，愿一见，嫁君未晚。”及见其夫，诉以劫取之事，因指黄九恶语大骂。贼不胜愤，砍杀之。被砍处不血出，但白膏流。
    ○戴十妻梁氏
    戴十不知何许人，乱后居洛阳东南左家庄，以佣为业。癸卯秋八月，一通事牧马豆田中，戴逐出之，通事怒，以马策乱捶而死。妻梁氏舁尸诣营中诉之。通事乃贵家奴，主人所倚，因以牛二头、白金一笏就梁赎罪，且说之曰：“汝夫死，亦天命，两子皆幼，得钱可以自养。就令杀此人，于死者何益？”梁氏曰：“吾夫无罪而死，岂可言利？但得此奴偿死，我母子乞食亦甘分。”众不可夺，谓梁氏曰：“汝宁欲自杀此人耶？”梁氏曰：“有何不敢？”因取刀，欲自斫之。众惧此妇愤恨通事，不令即死，乃杀之。梁氏掬血饮之，携二子去。
    ○李昼病目
    聊城李昼生二子，其一失明，其一生而无目，李去岁一目复枯。问神霄何道士求治疗，何问渠守作亏心事耶。李言某生塑神像，急须用睛，则往往就神像推塌处剜取之，殆以此故耶？丁酉岁春，何来阳平，谓予言李吝少费，受此报。
    ○人生尾
    清河王博以裁缝为业，年三十七。一日，诣聊城何道士，言丁酉初春，醉卧一桃园中，忽梦一神人被金甲执戟至其家，蹴之使起，王问何为，神曰：“吾为汝送尾来。”自后觉尻骨痛痒，数日生一尾，指许大，如羊退毛尾骨然。欲勒去，痛贯心髓，灸之亦然。因自言不孝于母，使至饥饿，故受此报。每人观看，则痛痒少止，否则不可耐也。因问何求疗，何无所措手，乃去。今在新店住。
    ○石公阴德
    国初定州唐县王八郎，姿容雄伟，膂力绝人，为相者所惑，谋作乱。因设诡计，籍乡人姓名，未及引诱，为人所告。州将高某捕获，案籍逮捕凡数千人。高欲一切以造逆当，石公时为都司，谏止之，曰：“以诡计籍人名，罪止王八，其他无预谋者，使其在诖误之列且不可，况诬以从逆乎？”州将不悦，命他吏鞫其事。吏承风旨，文致其罪。然将以石公一言，遂疑之。明日召石公，王八而下皆自伏。公所言：何不惜死之甚也？石公曰：“雪人之冤，一死何惜？”州将良久曰：“有是哉，吾更思之。”明日即从石公议，戮首恶二三人，余悉纵遣，并取旧案焚之。石公之子琚业进士，天眷初，第一人擢第。大定中，以左丞相致政。故石公阴德，乡人无大小，能备道之。
    ○马三诋欺报
    恩州刘马三，以钩距致富，尝用诡计取邻舍袁春田，春诉于官，马三出契券为质，竟夺之。春不能平，日为乡人言“渠诋欺如此，已将为异类矣。”马三亦自誓云：“我果诈取汝田，当如所言也。”太和二年，马三以病死。袁春家犬乳数子，中一小花狗，腹毛纯白，有朱书“我是恩州刘马三”七字。马三素多怨家，竟欲出钱买之，寻为州刺史所取。阖郡皆知。马氏子孙不胜其辱，购而藏于家。
    ○白神官
    恢萋褰迹大定中有妖人白神官者，能以左道作怪变，如平地起龙，卷袖出金手，或端坐见佛像，光怪夺目，数百里间，无不归向，莫有忤其意者。外祖王君时为此县主簿，捕得之，问所以能怪变者，皆托以天神所为。及掘得狐涎一罂，神官乃伏罪，决杖二百而死。县境为之肃然。其后吾舅彦师再到洛郊，去外祖已四十年。访旧事，父老尚能言“君是杖杀白神官王主簿子孙乎”？
    ○贾道士前身
    宣德朝元观贾道士，鱼儿泊贾大夫之子，知其前身本潞州人义镇王秀才，贞讨兵，为北骑所俘，乘骑他出逃去，骑追及，枪中其额而死。死后性不昧，顾盼中有二人来扶之，使历观诸狱，不忍恐怖；复扶之出，过一石桥，见莲花盆子中，贮恶血汁，令饮之，觉腥口不可近，不肯饮。二人不之强，但推堕水中，既而开目，知受生此家。三日洗儿，及满月，乡邻来贺，皆见，但语不出。六七岁说前事，即求出家，父母不得已许之，送朝元观作道童。一日俘主来，观中人说前事，俘主亦了了能记，都不差。视其额角，疮瘢犹存。
    ○旬会之异
    定襄魏仲仪以经童出身，得辽阳警巡院判，将复应祠赋举，与同辈结夏课，十日一宴集。中一举子物故，他日旬会，诸子感叹存殁，仍于故人设位。少选食至，诸人举匕箸，而设位者亦然，合坐哭皆失声，竟至罢食。
    ○济源灵感
    济源庙，隋时建，庙后大池，邑人以“海子”目之，献酒及冥钱，或他有所供，悉投此海池。每岁春暮，纸灰从水底出，谓之海醮。水亦有澄澈时，池底物历历见之；或时水底酒尊伞扇，浮游水面，谓之神赐。虽重若银杯香盒，亦浮。观者环水而立，物所至，人得之，以长漉篱挹取，拜赐而去。酒尊皆有签记年月姓名，饮之往往有味云。
    ●卷二
    ○贞鸡
    房┫０自茁氏时，客至，烹一鸡，其雄绕舍悲鸣，三日不饮啄而死。文士多为诗文，予号之为“贞鸡”。
    ○王氏孝犬
    王怀州家小儿子五哥，畜一犬，甚顺。五哥十二三死，犬随至葬所，徘徊望顾，如有所见者。自后日一往墓侧，暮乃归。如是近百日，人以“孝犬”目之。
    ○狐锯树
    阳曲北郑村中社铁李者，以捕狐为业。大定末，一日张网沟北古墓下，系一鸽为饵，身在大树上伺之。二更后，群狐至，作人语云：“铁李铁李，汝以鸽赚我耶？汝家父子，驴群相似。不肯做庄农，只学杀生。俺内外六亲，都是此贼害却。今日天数到此，好好下树来。不然，锯倒别说话。”即闻有拽锯声，大呼“扌耆镬煮油，当烹此贼”，火亦随起。铁李惧，不知所为，顾腰惟有大斧，思树倒则乱斫之。须臾天晓，狐乃去，树无锯痕，旁有牛肋数枝而已。铁李知其变幻无实，其夜复往。未二更，狐至，泣骂俱有偷，李腰悬火罐，取卷爆潜鹬，掷树下，药火发，猛作大声。群狐乱走，为网所＃瞑目待毙，不出一语。以斧椎杀之。
    ○济水鱼飞
    壬寅岁，济源水中鱼飞起，乌鹊啄食之而堕，人取食，无他异。甲辰冬，安贤镇西南之马陵，平旦无风云，忽空中堕鱼七八头，不知所来，又比济源者差小。陶朱种鱼法，池中著鳖，不尔则飞去。
    ○石佛动
    正大八年，滕州东三里有石佛一躯，忽自动摇者数月，及州将死，乃定。禹冀之闻张仲安说。
    ○鬼拔树
    兴定末，曹州一农民一日行道中，忽骤雨，闻空中人语云：“敢否？”俄又闻大笑声。此人行半里，见道左大柳树拔根出，掷之十步外，泥中印大臀髀痕，如麦笼许。盖神拔树，偃坐泥中破笑耳。
    ○高尉阴德
    高工部有邻，字德卿，父飞狐令集，尝尉南和，以公事活千余人。德卿生于此邑，四十年后，拜安国军节度使。父老有及见当时事者，扶扌丈迎劳，欢呼马前，德卿亦为立碑尉厅，道所以阴德阳报之故。不逾月，子嵩，犹子铸，同榜登科，时人荣之。
    ○胡公去狐
    胡彦高明昌二年，以廉举为即墨令，县廨在古城之隅，为妖狐所据，昼伏夜出，变化狡狯。或为狱卒，纵遣囚系；或为官妓，盗驿传被袱，媚惑男女，有迷乱至死者。邑人无如之何，反以香火奉之，余五十年矣。彦高到官，问知其然，顾谓同僚：“官舍所以居贤，今令不得居，而鬼物据之耶？”时室空已久，颓圮殊甚，即令完葺之。明日即厅事理务。抵暮张烛而坐，夜半，狐鸣后圃中，一倡百和，少顷坌集，周匝庭内。中一大白狐，据地而吼，如欲搏噬然。卒伍散走，投避无所。彦高端坐不动，而狐亦不前，良久引退。如是者三日，遂不复来。又十许日，傅一女奴，跳踯歌笑，狂若寐语，彦高以朱书置奴钗间逼逐之，奴即日知人。明旦，尉自巡逻还，遭群狐数百，由县东南去。狐复惑登州吏目江崇家一妇，崇就海岛中请道士行法，乘妇人狂乱，缚置车轮上，埋轴地中，令人转之。既久，妇快吐腥涎，乃是即墨狐，为胡公逐至此。即墨父老为彦高刻石，名“胡公去狐”碑，屏山李之纯之记也。彦高，武安人，仕至凤翔同知。
    ○吕守诗谶
    吕卿字祥卿，大兴人，刺汝州，一月而罢，题诗望崧楼，有“珍重楼中旧山色，好将眉黛事新官”。未几物故，人以为诗谶云。
    ○孟内翰梦
    孟内翰友之，大定三年，乡府省御四试皆第一。供奉翰林，历曹王府文学，以疾寻医。久之，授同知单州军州事。丁内艰，哀毁致卒。友之未第前，梦中预知前途所至，其后皆验。邻人李生言友之死之年六月中，连夕星殒于虚轩前。汴人高公振时夫挽之曰：“见说平生梦，前途尽目前。”又云：“人嗟埋玉树，天为启文星。”诗虽不甚工，有以见友之出处之际。死生之变，造物者皆使之前知，其以海内重名畀之者，为不偶然也。
    ○麻神童
    麻九畴字知几，献州人，三岁识字，七岁能草书，作大字有及数尺者，所至有神童之目。章宗召见，问“汝入宫中亦惧怯否？”对曰：“君臣犹父子也，子宁惧父乎？”上奇之。明昌以来，以“神童”称者五人：太原常添寿，四岁作诗云“我有一卷经，不用笔笔成。”合河刘文荣，六岁作诗云：“莺花新物态，日月老天公。”刘微七岁，被旨赋凤皇来仪。新恩张世杰五六岁亦召入，赋元妃素罗扇《画梅》云：“前村消不得，移向月中栽。”其后常隐居不出。余三人皆无可称道，独知几能自树立，一旦名重天下，耆旧如闲闲公，且以征君目之，而不名云。
    ○陈守诚感
    陈大年字世德，吉州人。太和中，刺吾州，时秋旱，蝗自南而北，世德祭于石岭关，遂不入境。死囚马柏儿移勘更数州，已十三年矣，陈已决其死，止待署字矣。陈夜祷星下：“决囚无复疑，尚虑有冤。今旱已极，囚果不冤，明当大雨；如冤，则雨且止。”以此卜之，明日大雨，遂决此囚。是岁大熟。
    ○虞令公早慧
    虞令公仲文质夫，四岁赋《雪花诗》云“琼英与玉蕊，片片落阶墀。问着花来处，东君也不知。”仕为辽相，归朝，授平章政事、濮国公。
    ○陈希夷灵骨
    华山张超谷，陈希夷灵骨在焉。山径险绝，下临无地。河中李钦叔尝至其处，陈骨长大，异于今人，坚重腴莹如青玉，道力所至，具见于此。弟子某遗骸亦在其旁，以陈比之，仙凡为不侔矣。
    ○马光尘画
    马资深之子光尘，十许岁画山水有远意，甫成童而卒。王子端内翰题其画云：“珠璧佳城下，丹青败藁间。残年两行泪，绝笔数重山。”人谓童卯而以画称，且为名流所嗟惜，古亦不多见也。
    ○马啮定襄簿
    太和中，一国姓人为定襄簿。一日，河西程氏马逸，直上厅，啮主簿倒，旁立数十人，号叫捶楚不能救。不半时顷啮簿死，伤折处所不忍视。马走出城，罗得之。三日葬簿，缚马投火中。人谓此马不为物所凭，则他世报怨也。
    ○鬼市
    裴翰林择之，阳武人。六七岁时，以大父马上抱往县东北庄。至外壕，见门南北有市集，人物皆二尺许。男女老幼，吏卒僧道，穰穰往来，市人买卖负担，驴驮车载，无所不有。以告其大父，大父以为妄，不之信也。盖三四至其处，亦皆见之。此与吕氏《碣石录》记武平周鼎童时村居，一日县人市集，鼎骑长耳从父入市。时地色微辨，见道旁两列皆佛像，闭目不敢视，开目又不见。两事大相类，但佛像之多，何也？
    ○原武阎氏犬
    原武附城堤下阎老家，其翁母遭辛卯冬兵乱死。其家墙下丁壮被虏，不及埋掩。此时僵尸满野，例为狐犬所食，不辨谁某。阎氏犬亦食人，但守护翁母，日与众犬斗，他犬无敢近者，前后月余。阎氏子侄有逃归者，竟得全骸而瘗，真孝犬也。
    ○历年之谶
    古人上寿，皆以“千万岁寿”为言。国初种人纯质，每举觞，惟祝百二十岁而已。盖武元以政和五年，辽天庆五年己未为收国元年，至哀宗天庆二年，蔡州陷，适两甲子周矣，历年之谶遂应。
    ○巽齐之谶
    天会八年，册刘预为大齐皇帝，都大名。诸门旧有巽齐、安流、顺预之号，以门名色瑞，因取三市门名阜昌者建元。虽出于傅会，亦有数焉。
    ○桃杯
    巩下韩道人，本出布衣家，曾以荫补官。中年遇异人，有所得，即弃官学道。予曾见之秦州之陇城，说太和初，秋雨后行山间，忽见一大叶随流而下，韩初不以为意，俄数叶间一桃大如杯碗，为石所碍而止。韩取得之，桃红而香，非凡目所常见，知为希遏，望三峰再拜，食之尽。怀枝叶归，就洞穴高绝处钻桃核破，取仁吞之，甘如酥蜜，因以核为两酒杯，各受一勺余。韩从此或食或辟谷，时年已六十，状貌只如三十许人。一日从予乞酒，以此杯酌，核得酒，红润如新。约予赋桃杯诗，因循未暇。北渡后，长春尹师亦有一桃杯，云是宣政内府物云。
    ○溺死鬼
    泽州有针工。一日人定后，方阅针次，闻人沿濠上来，喜笑曰：“明日得替矣。”人问替者为谁，曰：“一走卒自真定肩伞插书夹来濠中浴，我得替矣”。针工出门，望无所见，知其为鬼。明日，立门首待之。早食后，一疾卒留伞与书夹针工家，云欲往濠中浴，针工问之，则从真定来，因为卒言城中有浴堂，请以揩背钱相助。卒问其故，工具以昨闻告。辞谢再三而去。其夕二更后，有掷瓦砾于门，大骂曰：“我辛苦得替，却为此贼坏却！我誓拽汝水中。”明旦见瓦砾堆，数夕不罢。此人迁居避之。
    ○棣州学鬼妇
    王右司仲泽，少日住棣州学。厨人告言一妇人鬼每夜来搅扰不得睡，泽言“今夕若复来，汝ㄏ其衣大叫，我辈往视之。”其夜果来，其人把其臂不放，因大叫，诸生持灯往视之，乃一古棺板，焚之而怪遂绝。
    ○汤盘周鼎
    秀岩安常，字顺之，常从党承旨学大篆，多识古文奇字。太和末，尝见内府所藏汤盘，作白三方斗，近四小寸，底铭九字，即“德日新又日新日日新”者也。章宗有旨令辨之。又一方鼎，耳二足四，饕餮象在雷文中，铭云“鲁公作文王尊彝”。铜既古，莹如碧玉，无复铜性矣。
    ○莲十三花
    同年康良辅说，磁州观台刘轨家，承安中池莲一茎开十三花，是岁轨登科，终于京兆按察判官。
    ○瑞禾
    凤翔虢县太子庄，庚子岁，郝氏谷田八十亩，每茎一叶一小穗，至十二数，并大穗为十三。试割一丛治之，得谷十升。明年，郝使统军万人佩金虎符，偏将李忄造曾见。古有一茎九穗，盖不如是之多也。
    ○黄真人
    修武张衮字君冕，其父仲和，少日为府史，好祈仙。一日黄翻绰降，因留事之，谓之“黄真人”，悬笔画像前，每事祷之。君冕崇庆二年赴帘试，仲和问云：“儿子入试，御题得闻乎？”批曰“天机不容泄”。及试期过，问之，即批云“臣作股肱弼予违赋，成绩纪太常诗”。又问儿登第否？批曰“黄裳头，绿衣尾”，张不解，请解之。又批曰“天机不容泄”。及四月，当唱名，张又问榜旦夕至，幸先告之，即批云“绿衣，六衣也，非君冕名乎？”及榜至，黄吉甫真第一人，而君冕名最下。此类甚多，亦有俳谐诗可笑。
    ○摩利支天咒
    忻州刘军判，贞坛酰闻朔方人马动，家诵摩利支天咒。及州陷，二十五口俱免兵祸，独一奴不信，迫围城始诵之，被虏四五日，亦逃归。南渡后，居永宁即施此咒。文士薛曼卿记其事。
    ○王叟阴德
    穰县宋庄王叟，人目为王评事，身年八十一，妇八十，四子，有孙二十余人，曾孙亦娶妇，自叟至其曾，凡三十六房，夫妇皆结发，推户为县中第一。第四子荣，以军功官宣武军鲁山尉，长孙中武举，某州巡检。宋庄四区宅前大槐数百年物，老干已枯，而五枝内向，各成大树，荫数十步。予在镇平日尝过其家，见其康健如六十许人，谓必有阴德致然，问之不答。旁一叟云：“王评事年虽高，乃以诊治为生，病家来请，上马去，不以僮仆自随。为人处方，一药不备，不以和剂。贫家调患，夏月日二三往不倦。病既平，不责一钱，此非阴德耶？”叟乃肯自言：“今商贩家自临洮山外，以长耳负甘草来，尘垢粪秽，何所不有，卸之药肆中，随即М以与人。某每用此草，必以水洗氵巽，暴晾如法，然后和药，他品悉然。非敢自为阴德，但心之所安，不能不尔也。”予酌酒与之曰：“此公阴德大矣。”
    ○冯妇诗
    武安县新安农冯氏病后，忽道一诗云：“城南池馆夹蒲津，野色林光物色真。满目烟霞蓬岛远，一溪花木武陵春。”太和末病卒。
    ○石中龟
    金门羽客李炼师，和顺人，尝为章庙所召，提点天长观，平生灵异，如金盂出水之类甚多，至八十一事。图于邢州神霄宫壁间，门人王守中，又欲刻碑以传，召匠者攻石，石中得一龟，日在几案间驯狎，如是百日，风过失所在。
    ○石中蟆
    长葛禹冀之见华山隐者薛自然，说太和中，华山石工破一石，石中一蟆跳出，寻入水中。
    ○高监偿债
    遂平斗城镇高监，初到斗城，就富民高氏求相绍继。高氏农民淳质，堕其术中，所借钱麦积数百缗，后百方诋欺，一钱不偿。未几高监死，生一赤犊，腹下白毛成字云“还债人高都监”。时武州人吴成可罢机簇，闲居此镇，作《牛报文》。
    ○范元质决牛讼
    范元质令平舆，函头村彭李家兄弟皆豪于财。彭李三水牯生一犊，数日死，弃水中。邻张氏水牯亦生一犊，李三为牧儿所诱，窃张犊去，令其家水牯乳之，张家挞之。遂告张曰：“李家犊死投水中，今所乳，君家犊也。君告官，我往证。”张诉之官，元质曰：“此不难。”命汲新水两盆，刺两牛耳尖血，沥水中，二血殊不相入。又捉犊子，亦刺之，犊血沥水上，随与张牛血相入而凝，即以犊归张氏，县称神明。元质名天保，磁州人。
    ○贾叟刻木
    平阳贾叟，无目而能刻神像，人以待诏目之。交城县中寺一佛是其所刻，仪容端严。僧说贾初立木胎，先摸索之，意有所会，运斤如风。予因记赵州没眼僧，能巽墨水画上，布五彩亦巽之，毛提举家一虎蹲大树下，旁卧一青彪，虎目烁烁如金，望之毛发森立，虽赵邈龊不是过。佛氏所谓六根互用者，殆从是而进耶。
    ○阎大凭妇语
    穰县孙庄农民阎大，正大中与相里刘进往商洛买牛，而阎病死。刘以书报其家，阎母与妇望祭于所居之前，有回风吹纸灰往西南庄，此庄是阎小妇所居，相去五六里。少之，有人来报阎大凭妇语，欲与母妻相见。母妻奔往，相持而哭，问汝何死？曰：“我死天命，但为刘进所欺。先此相告，某牛价几何，用绢若干，某牛价几何，用银若干。彼乘我死无证，欲相欺昧耳。布金价值，皆令以笔记之。”又云：“此人情理不可耐，我已死，渠有绢布，乃以行缠蔽我面。”旁一屠者云：汝欠我肉钱若干，汝家见汝死，遂不见还。今令我取还。阎俯首久之，仰视屠云：“我已死，更理会甚？”观者大笑。他日刘进返家，人说向云：“阎大有灵，先以价值告其家矣。”进见其母，一钱不敢欺焉。致远与阎一村落，为言如此。此与正大中，黥卒石贵事同。贵死后，凭一男子，就舞阳县吏征债，诉于司农卿，张公异其事，命都掾王仲宽为理，贵有文券可凭，立命还之。
    ○延寿丹
    神仙辟谷延寿丹，一丸，终身不饥。光明朱砂一两，飞过用之。定粉一两，烧之黄色者，白茯苓如雪者一两，或加半两，黄丹轻红者一两，飞过称乳香七钱半，水银三钱，大金箔三十片，白沙蜜一两，净蜡二两。右各择精细者，先将定粉入乳钵研开，次下水银再研，直候无水银星子为度。次下黄丹朱砂金箔再研，次下茯苓乳香等细末同研匀，将药入霭淄耄坐热汤上，勿令汤冷。另将蜜蜡开熔，入药在内，木匙搅匀，众手丸，每一两作十二丸子，勿令有剂缝。或朱砂，或水银为衣。不为衣亦可。如欲以水银为衣，取水银三二粒手心内，用津唾擦青色，取药三五丸搓之。合时忌鸡犬妇人，药成，入霭灼髂谥之。如欲住食，先用油三两，蜡一两，白面一斤，入蜜一两，和烧饼或煎饼。如无，食不托面或糯米粥亦可。须极饱，然后服药。以乳香汤下一丸，又一时辰，再将白面炒熟，蜜蜡为丸，如桐子大，温白汤或乳香汤下百丸，名曰“后药”。先已饱食，又服后药，故二三日不困，虽困亦无伤。服药后，当万缘不染，夫心动则气散，语多则气伤，故辟谷者以宁心养气为本。事来则应，事过勿留于心，时时向日咽气，以为补助。茶汤任意，勿食有滓之物，忌怒，忌大劳。十日后，肌肉虽瘦，而筋骨轻健，神观开朗。如欲开食，须二七日以后，候药在丹田，可开食。不及二七日而食，则药随脏腑而下矣。开食之后，如更欲住食，不必服药，止以乳香汤匀之。凶年饥岁，至父子夫妇相啖，捣为泥丸作弹子大，黄丹为衣，纸带子盛此药一丸，缝合著裹中，上用裹肚系定。每遇箭镞未出，先如上系定，顷用象牙末擦疮口。若中箭已久，须用锋刃或针。少少取破，擦象牙末，则箭镞自出。如鱼骨鲠喉，以至针钱麦芒，不限久近，皆验。
    ○救熏死
    辛未冬德兴西南磨石窑，居民避兵其中。兵人来攻，窑中五百人悉为烟火熏死。内一李帅者，迷闷中摸索得一冻芦菔嚼之，汁才咽而苏，因与其兄，兄亦活。五百人者因此皆得命。芦菔细物，活人之功乃如此。中流失船，一壶千金，真不虚语。河中人赵才卿又言炭烟熏人，往往致死，临卧削芦菔一片著火中，即烟气不能毒人。如无芦菔时，预暴干为末，备急用亦可。
    ○神人方
    阿魏散治骨蒸传尸劳，寒热困羸喘嗽方。阿魏三钱、斫青松一握，细切。东北桃枝一握，细М甘草如病人中指许大，男左女右。童子小便二升半。先以小便隔夜浸药，明旦煎取一大升，空心温服，分为三服以进。次服调槟榔末三钱，如人行十里更一服。丈夫病，妇人煎药。妇人病，丈夫煎药。合时忌孝服、孕妇、病人，及腥秽物、鸡犬现。服药后忌油腻湿面冷硬物，服至一二剂，即吐出虫或泄泻，更不须服余药。若未吐利，即当尽服。病在上即吐，在下即利。皆出虫，如马尾人发之类。即当差，天下治劳，直须累月，或经岁，唯此方得于神授，随手取效。陵川进士刘俞字彬叔，任都运司幕官日，得于阎郎陟，云是古崔家方，阎先患此疾垂死，得方而愈。刘以治宁州一官妓，利寸白虫三四升，状如葱根，随即平复。服药后，逐去诸疾，五脏虚羸，魂魄不安，即以白茯苓汤补之。白茯苓一钱，茯神一钱，人参三钱，远志三钱，去心龙骨二钱，防风二钱，甘草三钱，麦门冬去心四钱，犀角五钱，错为末生干地黄四钱，肥大枣七枚，水二大升，煎作八分，分三服温下。如人行五里更一服，仍避风寒，若觉未安，隔日更作一剂。已上两药，须连服之。好问按此方本出《普济加减方》，其语简略，又不著所从来，而世人不甚敬信，故备论之。
    ○背疽方二
    治发背脑疽一切恶疮。初觉时，采独科苍耳一根，连叶带子细М，不犯铁器，用砂锅熬水二大碗，熬及一半。疮在上，饭后徐徐服之，吐出。候吐定再服，以尽为度。疮在下，空心服，疮自破出脓，更不溃引。疮上别以膏药敷之。此方京兆张伯玉家榜示传人，后昆仲皆登第，人谓善报。
    治一切恶疮服瓜蒌方。悬蒌一枚，去皮用穰及子，生姜四两，甘草二两，横文者佳，细切生用无灰酒一碗，煎及半浓服之，煎时不犯铜铁。病在上，食后。在下，空心。见洪氏方、陈日华方。中州初约子张户部林卿，其方有加大黄，或木香，或乳香没药者。大率以瓜蒌生姜甘草为主。病疮先疏利，次用瓜蒌药，日以乳香绿豆粉温下三五钱，防毒气入腹。外以膏涂敷之，病者亦无虑矣。好问年二十一，侍先君官陇城大安，庚子承先人疽发于{髟焉}。好问愚幼，平居作举子，计于药医懵然无所知，庸医满前，任其施设，先君竟用是捐馆。其后还乡，得此方于家熟，以治他人，遂有百验之效。感念畴昔，惭恨入地。为人子，不知医，其受祸乃如此。故并记之为戒。
    ○内藏库龙
    辽祖神册五年三月，黑龙见拽剌山阳水，辽祖驰往，三日乃得至，而龙尚不去。辽祖射之而毙，龙一角，尾长而足短，身长五尺，舌长二寸有半，命藏之内库。贞棠隙缮性冢人见舌作蒲秸形也。
    ○都城夜怪
    从舅张伯达知征飞卿翱。崇庆二年正月，同赴省试，所挈仆夫戏以王兴目之者。宿迎銮坊，夜起便旋，足才出门，见对街一鬼，青面赤发，目光如炬，腕悬一剑而坐，旁一卒侍立，狞恶尤可怖。兴大叫而仆，三四时许乃苏，问之，言所见如此。
    ○都城大火
    大安末，都城频岁大火，凡被焚之家，或墙壁间先有朱书字记之，寻即火起，互相访问，无不然者。凡延烧三四万家。市中佛阁自唐日有之，辽人又谓之“护国仁王佛坛”，千手眼大悲阁字，虞世南所书。及阁被焚，卫绍王有旨，令救世南书榜，顾盼中已无及矣。识者谓护国坛被焚，不祥之甚。不一年，遂有虎贼弑逆之祸。
    ○骈胎
    兴定、元光间，阳翟小学生奉先，其妻先产四子，再生三子。辛未十一月，秀容福田寺农民范班妻，连三岁举三男三女，皆死矣。此岁复一男一女。其母从旁叹讶云：“汝必不活，得早过去亦好。”儿忽能言，连曰“不去不去”。母惊语其父，语未竟，儿依前言“不去”。未几，儿女皆死。南齐褚侍中澄《医说》论受形，有云：阴阳俱至，非男非女之身；积血散分，骈胎品胎之兆。如言化生，固有是理，不足为讶。予谓褚论固不可废，然骈胎、品胎二家者，世亦不多见耳。
    ○童哥
    南渡后，京师一满师者，事一神童，自言出贵家，姓阿不罕氏，八岁遭平章进忠弃都城，人负之，夺门出，人马蹂躏而死。夙世负满师钱无算，今来偿之。京师贵家无不迎至。传达宫禁，问者焚香酹酒，满袖手其旁，童自与人语，明了可辨。寻其声，在空中，酹酒在地，则嗖然而下，如就饮之者。问逋亡遗失，不涉争讼，不关利害，则言之。问以千里外事，则曰“我往问之”，良久至，必以困乏为言。所经之家，他日虽满不在，亦自来语话。满由是致富。汴京破后，闻复北上，出入贵近家矣。
    ○生子两头
    正大辛卯十二月，阳翟士人王子思家，一婢生子，一身两头，乳媪以为怪，摘去其一，气系分两歧而出。明年正月，西行诸军有三峰之败。
    ○生死之数
    王右司仲泽识归德一武弁奥里光禄者，清州人，其子孙、曾孙、男女俱以九月生，凡十六人。李昂霄同舍生刘远之，燕人，兄弟五人，俱以七月生。高唐阎内翰子秀之子之父，洎其母，后俱以六月二十九日物故，子秀亦然。岂偶然哉！
    ○党承旨生死之异
    承旨党公，初在孕，其母梦唐道士吴筠来托宿，为人仪表修整，望之如神仙。在西掖三十年，以承旨致仕。大安三年九月十八，终于家。是夕，有大星殒于居。公篆籀入神，李阳冰以后一人而已。尝谓唐人韩、蔡不通字学，八分自篆籀中来，故公书上轧钟、蔡，其下不论也。小楷如虞褚，亦当为中朝第一。书法以鲁公为正，柳诚悬以下，不论也。古人名一艺，而公独兼之，不谓之全可乎？其为当世所推重如此。东坡谓韩退之生也有自来，而逝也有所为。以公生死之际观之，亦可以无愧斯语矣。
    ○天赐夫人
    广宁闾山公庙灵应甚著，又其象设狞恶，林木蔽映，人白昼入其中，皆恐怖毛竖。旁近言静夜时，闻讯掠声，故过者或迂路避之。参知政事梁公肃，家此乡之牵马岭，作举子时，与诸生结夏课，谈及鬼神事，历数时人之胆勇者，梁公都不之许，因自言“我能以昏暮或阴晦之际，入闾山庙，巡廊庑一周”，诸生从臾之曰：“能往，何以取信？”梁公曰：“我当就周行处以物画之，用是为验。”明日晚，约偕往，诸生待于庙门外，奋袖径去。画至庙之东隅，摸索有一人，倚壁而立，梁公意其为鬼，负之出。诸生迎问何所见，梁公笑曰：“我负一鬼至矣，可取火照之。”及火至，见是一美妇，衣装绝与世俗不同。欲问诘之，则气息奄奄，状若昏醉。诸生真谓鬼物，环立守之。良久开目，见人环绕，惊怖不自禁，问此为何也，诸生为言其处，及庙中得之者，且诘其为人为鬼，何所从来。妇言我扬州大族某氏女，以吉日迎往婿家，在舆中，忽为大风所飘，神识散乱，不知何以至此。诸生喜曰：“梁生未受室，神物乃从扬州送一妻至，诚有冥数存乎其间，可因而成之。”梁公乃携妇归，寻擢第。不数十年，致身通显，妇举数子，故时人有天赐夫人之目。至于传达宫禁，梁公以大定二十年节度彰德，相下耆旧仍有及见之者。兵乱后，梁氏尚多，问其家世，多天赐诸孙行云。
    ○北面大王
    参政梁公肃举子时，祈仙问前途，仙批云：“六十入相而已。”后节度彰德，年适六十，以入相未应。会世宗怒宋人，就驿中取国书，选于朝，孰可为详问使，不辱君命者，宰相以公应诏。使还称旨，拜参政，入相之应乃在此。阎内翰子秀笔录记公临终前二日，言“上帝召我为北面大王”，遂卒。
    ○刘政纯孝
    笾萑肆跽初，幼有至性，母老失明，政以舌舐之，经旬复见。及病，昼夜奉医药，衣不解带，肮扇忄⒅，至于再三。母死负土成坟，邻愿助之，不受。禽鸟哀鸣，集于墓树。庐墓侧终丧，守臣以闻，世宗嘉之，授太子掌饮丞，以事附史院《本纪》。
    ●卷三
    ○杨洞微
    道士杨谷字洞微，代州人，隐居华山，为人仪观秀伟，道行卓绝，平生未尝与物忤。通庄、易，世以庄子杨先生目之。明昌间，诏征高道隶天长观，未几还山。其将归也，与知观侯生食于市，书数火字于食案，又嘱侯，言昨过沃州，闻君母病，可速归。侯以假去。及至沃州，而母不病，侯生谇语曰：“渠绐我邪？”及北还，天长已被焚矣。又尝与客游嵩山白龟泉上，见一石蟹出，客曰：“蟹横行，殆天性乎”洞微曰：“此物固横行，恨不值正人耳。”随以手指之，蟹即正行。晚爱中方，卜居之。中方旧无泉，苦于远汲。洞微言山秀如此，不应无泉，乃斋沐致祷，筮之得吉征。是时十月，庵旁近葵花荣茂，洞微云：“于文章，癸为葵，此殆水征也。”与众道士行寻之，见巽隅草树间，隐隐有微润，掘之果得泉，可供数百指。然东隔绝涧，南限群峰，石壁峻峭几百步，不可越。洞微与弟子吕泽辈沿壁作栈道，以通往来，人以栈木易朽，虑有颠齐之患，乃就壁取石，凿窍嵌之，叠为石梁，嫒为池，自是中方得水甚易，至今人目为杨公泉。闲闲尝为作文记之。又言吾友潘若净，字清容，有道之士也，尝从洞微游，甚叹服之。云杨洞微当求之古人中耳。闲闲后过华州，追怀洞微云：“前年曾就云台宿，知有先生在华山。今日白云峰顶起，却疑骑鹤下人间。”其称道如此。
    ○测影
    司天测影，冬夏二至，中都以北渐差。中都冬至一丈五尺七寸六分，夏至二尺二寸六分。昼六十一刻，夜三十九刻。山后凉陉金莲川，在都西州四百里而近，其地最高，夏至昼六十三刻，夜三十七刻。上京临潢府在都北三千里，夏至昼六十四刻，夜三十六刻。吕氏《碣石录》云。
    ○猎犬
    泰和五年，道陵猎云龙川、兴州产犬，宗室咬住进数犬，云可备射虎。上因令试之。犬见虎，一前出诱之，虎奔逐，众犬群起，或前或后，左右伺便ㄎ啮，虎艰于周旋，或怒跃一二丈，意欲逸去，而群犬随及，虎既困而卧，卫士前射之，竟毙于群犬。
    ○雷震佃客
    陕州庐村张海与同里一农民有仇，佃客发谋，诬此人以烧麦积，渠从旁证之。海缚农民解尉司，农性纯质，不能自明，分一死矣。三人者行至南城外，忽雷震佃客，从空而下，骨肉皆尽，惟皮发存耳。士人牛叔玉亲见。时郭敬叔为陕令也。
    ○方长老前身
    丹霞长老义方，字志道，尉氏人。前身柳小二，亦县人。大定初，群小聚议烧相国寺三门，乘乱劫军资库，凡五十人。分部探姓名，柳小二与一人当放火，先就门下行视可以谋度举火。柳私自念言“此门国力所成，大如木山，一火之后，再不可得。如此功缘，我乃坏之，可惜可惜”。感叹之际，被擒州桥上，讯掠而死。死后托生县中陈家，六七岁能言前世事，访父母妻子，及垫财所在，信为柳小二无疑。小二家供给之，出家法云寺。后嗣法铸和尚往丹霞，亲为予言。
    ○老赵后身
    巩州仇家巷解库赵九老父赵三，大安二年病殆，寻生临洮西小字街银孙家，年十六，托人访赵九，说前后身事，且呼赵九来看。赵九遣人往迎，将出巩州，家人奔走来迓，赵九在众中，疑信尚未决，孙童遥见赵九，呼小字大骂，怒其不即来认。见妻亦骂之，指妻臂上烧瘢，及树下窖粟处。从是往来两家。州将宗室荣禄，ヘ李好复，节度副使史舜元异其事，亲问之。说初为人所召，至一大官府，卒令候于门，良久而出，曰：“不须见长，但从我行”。乘一骡至数里外，入河滨，一妇先在此，卒指妇云：“此汝母也”。错愕之际，为卒推水中，遂不记。至三岁始悟前生云。
    ○刘致君见异人
    龙山刘仲君致君年二十，不贵异物民乃足。榜棹第，释褐，赞皇尉。一日巡捕早至山寺中，见壁上有诗云“长梢叠叶正飕飕，沉底寒声为客留。野鹤不来山有堕，独眠滋味五更秋”。问僧谁所题，言一客年可六十许，衣着丰神奇异，昨夜寄宿，今旦题诗而云，墨尚未乾，去未远也。致君分遣弓兵踪迹之。少焉兵来报“客在山中大树下待君”。致君载酒往见客，前揖，客亦与之抗礼，问姓名不答，指酒索饮。致君见其谈吐洒落，知其异人，以平生经传疑事质之，酬对详尽，得所未闻。客亦谓致君为可舆语，举杯引满，引及从者。日将夕，致君与吏卒皆大醉。及醒，失客所在。致君此后诗学大进。其外孙李内翰钦叔为予言。
    ○潼山庄氏
    灵壁北四十里地名潼山，有南华观。庄子之后余二百家，族长以行第数之，有二千人，又有二千九翁之目，官给杖印，主词讼，风俗醇厚，俗中有善谈元者。介休乌元章题其诗《南华》云：“试拈真理问南华，生死元如觉梦何。昼夜曾停觉梦否，古今还绩死生么。潼山岁岁生春草，睢水年年有绿波。子逝于今已千岁，觉时何少梦时多。”
    ○王登庸前身
    王登庸，平州人，日合天统榜进士，历宰数县，皆有能声。为予同年苏鼎臣说，渠前身同里刘氏女，年十六七岁，采桑堕树下，伤重气未绝，而灵识己托生王家。满月剃腹发，前身亦知痛而哭，甫求往刘家。其后两家供承，令举子，刘氏父母死，皆为服心丧三年。
    ○大明川异卵
    曲阳医者郭彦达，曾居大明川，闻一田夫董成者，扫地至门限，地即高起。以锸铲平之，已而复高，如是三四，疑而掘之，先得一卵，如碗许，壳膜见中有二蛇，一黑一斑。又掘得一卵，比前差大。彦达晓之曰：“神物不可触，祭拜而送之。”成如言，送滨河中。是岁川下上雷雨。拔大木数千，人以疫死者数百人。
    ○三姑庙龙见
    大明蚕神三姑庙旁近龙现，横卧三草舍上，观者数百人。见龙鳞甲中出黄毛，其形如驼峰，头与一大树齐，腥臭不可近。既堕，夭矫不得上。良久云雾复合，乃去。时己酉岁七八月间也。
    ○镜辨
    蔡内翰正甫云：大定七年秋，与萧彦昭俱官都下。萧一日见过，出古镜相示，曰顷岁得之关中，虽爱之甚，然背文四字不尽识，且不知为何时物。手取视之，汉物也。丈曰“长宜子孙”。《宣和博古图》有焉，出图示之，殆若合符。彦昭惊喜，有姚仲瞻在坐，言曰仆家一镜，制作亦奇。宋末得于长安土人家，相传为太真奁中物。不之信也。使取而观，背有楷字数十，为韵语，句四言，其略有“华屋交映，珠帘对看。潜窥圣淑，丽则常端”等语，而纽有“开元”二字。姚曰：“考具年则唐物，安知为太真之旧耶？”予笑而不答。徐出浮休居士张芸叟所作《冗长录》使读。其间载元讨校有耕望贤驿故地得镜遗予者，铭为四字诗，中有“潜窥圣淑”之句。“圣淑”二字，皆少空，意取圣为君，淑为后耳，与此制正合。望贤去马嵬数十里，盖迁幸时遗之。浮休陕右人，得之长安信矣。彦昭欢甚，以为一日有二奇事，不可不书。予曰“多言屡中，仲尼所以讥子贡也”。然世喜道其偶中，予不书可乎？
    ○吕内翰遗命
    吕防御忠嗣，生平经学有所得，故每以古人自期。临终敕诸子云：“我死无火葬，火葬是为戮尸。无斋僧作佛事，斋僧佛事，是不以尧、舜、文、武、周公、孔子之教待我。有违我言，非吕氏子孙。”诸子从教，无一敢违者。范司农拯之，梁都运斗南每为予言。近岁斗南遗令，送终不以僧佛以事，有自来矣。
    ○宣德狂僧
    宣德圣国寺狂僧，布衣蓝缕，独处暗室。夏月不浣濯，无秽气，常于寺家厩舍，合爪向牛马言饱斋饱斋，生徙大恶之。承安中，春旱，州ヘ田公问何日当雨，僧言“四月二十日，雨足矣”。及期果然。刺史为中秋酿酒，僧云：“刺史即东去，何必酿为？”十四日除兴中尹，乘传之官他所。言多验。
    ○吕状元梦应
    吕内翰造字子成，未第时梦金龙蜿蜒，自天而下，攫而食之。是岁经义魁南省词赋，继擢殿元。阁门请诗，有“状头家世传三叶，天下科名占两魁”。谓其大父延嗣，父忠嗣与子成，俱状元也。
    ○张子云祈仙
    张子云以荫补官，尝作金人捧露盘乐府，道退闲之乐，一时哄传之。道陵召为书画都监，累迁冀州ヘ。一日祈仙，仙批青门引词，末句云：“半纸虚名，白发知多少。一棹武林归许，不如闲早。怕桃花，笑人老。”子云即日致仕。张故人仲叔说。
    ○麻姑乞树
    宁海昆仑山石落村刘氏，富于财。尝于海滨浮百丈鱼，取骨为梁，构大屋，名曰鲤堂。堂前一槐，阴蔽数亩，世所罕见。刘忽梦女官自称麻姑，问刘乞树槐修庙，刘梦中甚难之，既而曰：“庙去此数里，何缘得去。”即漫许之。及寤，异其事，然亦不之信也。后数十日，风雨大作，昏晦如夜，人家知有变，皆入室潜遁。须臾开霁，惟失刘氏槐所在。人相与求之麻姑庙，此树已卧庙前矣。
    ○孝顺马
    宣宗朝一亲军卒畜一铁色骢，能知人指使。此卒无兼丁，每上直，马自负卧具继至。下直，则负之而归。他人或遮关牵掣，则作声势蹄啮之，人莫敢近。虽在军伍，或此卒他适，马自寻之，必得所在。卒南征，堕坑堑中不能起，马跪前二足，因得揽辔而上。军中盛传为孝顺马。一日，中贵人劳军淮上，戏令此卒藏匿，纵马自寻，马振辔长鸣，径到主人处。中贵闻之宣宗，为增卒月给。
    ○蝎台
    东京宫城东北隅有蝎台。大定中，修城役夫毁台取土。及半，得石函，启之，中有块石，圆滑天成，撼摇作动物声。破之，二大蝎尾梢相钩，旋转不解，见风即死。人有问张都运复亨者。云辽东无蝎，而蝎在石中。石在函，又为土所埋。人何以知其有蝎而名台也？张筹度久之，乃云埋石函者，必以数知之，不然，是神告之也。此外我不知。
    ○陵川瑞花
    先人宰陵川。泰和甲子元夕，县学烧灯，有以杏棣棠枯枝为剪彩花者。灯罢，家僮乞之，供于县署佛屋中。四月上七日，先夫人焚诵次，乃见杏棠皆作花，真赝相间。先人会宾示之，以为文字之祥，为赋《瑞花诗》。子年始十五矣。
    ○不食而孕
    东京牛氏妇，年未二十，因异梦遂不食，食则吐且病。数年之后，都不减瘦。乙巳岁，举一女，又自乳之，其姑挈见范练师。范谕其姑：“妇已不食，又无便溲，何不令入道？”姑曰：“妇恋小女，不能离耳。”识者意此妇食生气，故动作如常。天癸时至，而爱根不能割，所以有子。书传中亦不多见也。
    ○右腋生子
    李练师湛然，戊申秋入关，亲见一妇娩身临月，忽右腋发一大疮，疮破，胎胞从疮口出，子母皆安。
    ○李茂相法
    完州守杨秀实，正大中权刑部主事，供输关陕。相者李茂，自南中来，相人言休咎殊验。官府以其惑众，羁管之。杨与之熟狎，私自言与人言休咎，或寿永，末路荣显，差以自慰。如言前途不远，或日久有他难，只增忧挠耳。因与茂食次，问曰：“休咎不愿知，但某离老母十月，见面当在何时？”茂且食且笑曰：“君三日当拜太夫人矣。”杨窃谓关陕去京千里余，三日何缘得到。食未竟，平竟芮公急召杨驿奏边事。三日未日中至家，杨至今以为奇。茂后入京，寓惠安寺，朝士争往叩之。近侍焦春和，甫入门，茂即言“五品五品，恨来处不高耳。”焦本世宗家童，闻茂言，深耻之。茂未几被戮，年三十三。
    ○雷氏节姑
    雷氏浑源人，是西仲、南仲从姊妹行，年十七，嫁为应州丁ヘ妻。雷氏群从有不悦者，奸告服内成亲，婚遂听离。丁谓夫人言：“绝婚固非我二人意，然夫人此去，再适人否？”室曰：“我若再嫁，当今两目瞎。”丁云：“夫人果有此心，我亦当同此誓。”其后丁违前言再娶，未几果丧明。雷氏十八寡居，九十七乃终。从孙希颜，常欲为文记之，竟不及也。
    ○刘生青词之谴
    正和初，中牟阳桥人刘慎字荣辅，为里人刘六作延荐青词。刘平生有秽行，荣辅作词，曲为辨理，又依例荐拔。后数日，荣辅作首学生鲁罗儿者，病中忽为物所凭，令家人请荣辅来。刘至，罗儿作色呵之曰：“汝昨为刘六作青词，汝于谁处敢妄语耶？”荣辅听罢，惶惧殊甚，手写首状，言自后更不敢复作青词。罗儿不复有言。此儿甫成童，初不知青词为何物。殆是刘过恶显著，荣辅妄为饰说邀福神，故假此儿以警之耳。
    ○陵川人祈仙
    陵川士人刘元方卿说，兵乱后，县中人祈仙，杨征君朴降笔，诗尤奇伟不凡。如论书字云：“汝知毫端心，万物不可碍。”又云：“龙盘一气云雷定，鲸化三山草木枯。”一席评事者，出高丽匹纸求诗，云：“霜入词锋月痕缺，手中不觉风雷掣。”如是八句，后批云：“慎勿触污，神物终当飞去。”席氏子妇产乳未终月，窃视之。三日后，开卷乃无一字，但空纸而已。刘曾问生死之际，其理何如。云死死，恶死速死，生非可乐。死非可恶，鬼之恶生，犹人之恶死。但生人不知死者乐耳。县人都俞字舜卿，素不信仙鬼事。一日召舜卿至前云，与汝银杏，问安在。批云：“在汝怀中。”都探怀得之，又批云：“与汝樱桃，都问腊月安得有？”批云：“已在汝掌中矣。”都展手，果有。一日分遗诸人连枝红杏三十余枝，正应在坛诸人之数。或问盛冬安得有此？批云：“此土之冬，非他境之夏乎？”又问他境安在，批云：“在数万里之外。”问云：“那得逡巡至此？”批云：“不疾而速，不行而至，汝不知之乎？”元卿问神仙果有无？幸明以告我。批云：“子尚见疑乎？”元卿今客顺天，屡为予言。故续记于笔，陈于丧乱之后也。
    ○抱阳二龙
    顺天西北四十里，抱阳宝教院，大小二青龙在寺潭中，庙曰显济。古碑说二青见于隋唐之间，有将军之目，官比刺史。大青，崇宁五年封崇惠侯，政和七年进灵益公；小青，嘉霈侯，进英泽公。二龙各长二三尺许，色深翠，朱墨细点间之，脊间仿佛成方胜花。行则昂首，不类他蛇。出则深行水上，能兴云雨，变现不测。乡人祈赛与之酒，则直立高二尺余，俯首就盏饮之。故前人诗有“青蛇立饮祭神酒”之句。二青居山阳，各有种类，至数十百螫，都不毒螫。大青一目眇，其种悉然。凡在山阴者皆杂蛇，倒毒螫，然不敢犯山阳二青之境。至则为二青之族啮杀之。二族亦不往山阴，村落小儿辈与之习惯，至以手捧之，而常族宿民家卧具中，人亦不骇怪也。（原缺）唐张燕公说。冯瀛王道，来崇仪使，大名总管刑仲良，近代郑州刺史赵摅子充，皆尝读书于此，有邢氏继志庵、忘归轩，燕公石穴、读书堂、明珠窝。初山石崩，出一穴，如杯碗之半，莹滑无琢削痕，似有光彩。土人传有明珠飞出，故以名之。近山三四里所有升贤村，属满城冯王故居也。辛亥冬，予与毛正卿、德义昆仲、郝伯常、刘敬之诸人一游，寺僧显淳，质有道行，时年七十八，说龙之美。
    ○三秀轩
    李都运有之、高户部唐卿、赵礼部廷玉，读书永平西一山寺。腊月，桃树一枝作花，大金蝉集其上，又竹林出一笋，故名所居为“三秀轩”。后三人皆登上第极品。
    ○王处存墓
    王处存墓在曲阳燕川西北白虎山之青龙碣。已卯八月，完州人劫破之，骨已灰烬，得银百余星，一砚一镜，唐哀帝所赐铁券，券刻金字云：“敕葬忠臣王处存，赐钱九万九千九百九十九贯九百九十九文。”其孙周臣说。
    ○张女夙慧
    顺天张万户德明第八女，小字度娥，资质秀爽，眼尾入{髟焉}。丙午秋入小学。生七年矣，日诵数百言。比戊申二月，女史属词，《孝经》、《论语》、《孟子》、《易・乾传》至《下系》、《诗・二南》、《曲礼》、《内则》、《少仪》《中庸》、《大学》、《儒行》、《祭统》、《祭义》、《经解》、《冠》、《婚》诸篇；班氏《女戒》、郝氏《内则》、《内训》、《通丧记》六卷皆成诵，日兼二诗古律至十篇。学书下笔，即有成人之风。旦夕家居，见家人或不整肃，以礼责之。又所诵书多能通大义，时为讲说。其对属，才思敏捷，无小儿女子语。”睡思昏昏如醉思，闺心寂寂似禅心。桃李东风蝴蝶梦，关山明月杜鹃魂”。识者谓此诗不佳，后日果得病，又四日亡。甫九岁，郝伯常为诗吊之。
    ○脱壳楸
    代州寿宁观，宋天圣中，一楸树老且枯矣。海蟾子过州，卖不死药，三日不售，投药此树中。明年枯再茂，人目之为脱壳楸。白┳游魈馐云：“一粒丹砂妙有神，能教枯木再生春。仙翁用意真难晓，只度枯揪不度人。”泰和中，王嘉□子告过寿宁，戏道判白生云：“子西诗讥观中人，汝曹尚刻石耶？”白因掩覆此石。
    ○金宝牌
    宣政间方士能化泥为金，名金宝牌。长三寸半，阔二寸半，文曰“永镇福地”。代州天庆、寿宁二处有之。天庆者今尚在，承平时人传玩，显是泥所成，指文宛然。
    ○揩牙方
    茯苓、石膏、龙骨各一两，寒水石二两半，白芷半两，细辛五钱，石燕子大者一枚，小者一对。末之，早晚揩牙。繁赐跷暮呵洌得此方于麟抚折守，折守得于国初洛阳帅李成。折年逾九十，牙齿都不疏豁，亦无风虫。王文今亦九十，食肉尚能齿决之。信此方之神也。
    ○碑子鱼
    海中有鱼，尾足与龟无异，背上聚一壳，如碑石植立之状。潮退则出岸上曝壳，十百为群，闻人声则爬沙入海。海滨人谓之碑子鱼。或鱼或兽，未可必也。旧说蒲牢海兽，遇鲸跃则吼，其声如钟。今人铸钟作蒲牢形，刻撞钟槌为鲸，于二者有取焉。盖古人制器象物，如舟车弧矢杵臼之属，初不漫作，特后人不能尽知之耳。然则碑表之制，将亦有所本耶？抑人见鱼形似，傅会为名也。
    ○神告胥莘公
    胥莘公尝梦泰山神告之曰：“敬我无福，慢我无殃。当行善道，家道久长。”每以此语人。事见家传。
    ○蛙化鼠
    燕南安州白羊淀南北四十里，东七十里，旧为水所占。近甲午岁，忽干涸，淀中所有蛙龟悉化黑鼠，啮茭草根尽，土脉虚松，不待耕垦，投麦种即成就。其居民不胜举，听客户收获，但取课而已。此地山草根胶固，不受耕，其因鼠化得麦，亦异事也。淀有石刻云“天荒地乱，莫离此淀。有水食鱼，无水食面”。是则前此亦尝得麦乎？
    ○驴腹异物
    完州旧永平县磨户，其人家畜一驴，忽受病，比死，大叫七日夜不绝声。剖之，大腹内得物，非铁非石，形如栝楼而褊，色深褐，其坚若铁石。磨家不以为异，掷之麦囤中。日课麦皆取于此，而都不减耗，如是一年。乡人传以为神。官长石生者索去，亦置麦中，竟无神变。今在顺天张侯家，余亲见。
    ○暴雨落羊头
    贞潭年，丰州杨云卿为崞县令。夏月暴雨，过关南外十余里，落羊头一，大如车毂。角上竖，高三尺。以物怪申代州，州下军资库收，闻之朝。
    ○关中丁亥岁灾变
    正大四年丁亥，关中灾变二事。平凉西草场天王塑像前后毡动，凡两昼夜不止，而泥塑衣纹，都不剥落。知府徒单百家奴往拜之，拜至三，像即不动。知府去，动如故。临洮城中鼠昼夜作声，比屋皆然。一日近四更，鼠群出，中一大者如海鼠而白，引群鼠出南门，门下弓手排卧，鼠争道，踏人面而过。有不及出者入东南白草原，乃不见。府至此六十里。刘善甫从弟润之说。
    ○珠子冰
    临洮城外洮水，冬月结小冰子如芡实，圆洁如一耳阝之珠。洮城中富人收贮，盛夏以蜜浆调之，如真珠粉然。此水上下三百里，冬月望之，凝白无际，而著脚即陷，盖冰珠虽冱寒，亦不融结为一也。
    ○炭谷琼花
    合匚髂鲜里曰炭谷，入谷五里有琼花树，树大四人合抱，逢闰即花。初伏开，末伏乃尽。花白如玉，攒开如聚八仙状，中有玉蝴蝶一，高出花上，花落不著地，乘空而起。乱后为兵所斫云。
    ○古钱
    东平人钱信中案钱谱收古钱，凡得数十种，付之茶店刘六。刘本漕司胥吏，家素称好事，及多收古钱，聚两家所有，以锦囊贮之。如谱中不记年代，品最在前。刘亦有之。金错刀尤重厚，今世所见才二三分耳。又有方寸匕，形制与错刀同，最多，推为众钱之冠。王莽大钱作燕尾状者，比今所有，其大四倍，文曰“端布当千”，背后有两字，有丝布、泉布、货布、流布，如是近十布。又有一铢、二铢、三铢，至五铢，有内四出纹，是方孔，四角金文通轮郭者，复有钱背四出文者。榆荚，其文一曰“五金”，一曰“五朱”，殆分“铢”字为二也。既有涌金，亦有镂金。开元钱有涌金月牙，复有镂金月牙，有孔方之上有横涌金月牙，一线通轮郭者，亦有孔方之下一线通轮郭者。此家所畜，不特古钱，书画琴暨古物，无不略具。士大夫日聚于此，杂客不预也。东平破后，不知古物在否也。
    ○神救甄帅军
    定州帅甄全，己卯岁为北兵所攻，求救恒山军，恒山逗遛不进，全逾城逃死，为北所获。恒山以全为叛己，诛甄族故之在军中者，又劫全入头山寨。寨上人半出运粮，外军猝至，守者不之备，杀虏甚众。运粮者不知被劫，坦然还砦，恒山军阴伺之，谋尽杀而后已。是夜砦上大青鬼现，眼如杯，赤红有光焰，军士惊布散走，甄众乃得脱。
    ○猪善友
    洛西永宁一屠肆，豢猪数十头。一日子弟问屠伯当宰何猪，屠伯攀圈指示，群猪惊扰，独一猪安然不动。屠伯指此猪云：“此猪食甚少，养饲已久，可宰之。”子弟入圈曳之，就缚，噤不出一声。及刺刃，喉无血，亦不死。子弟白之屠伯，屠伯自加刃，以手探之，此猪乃无心肺。屠伯大惊悟，以为神像所化，掷刃于地，拜天地四方，誓愿改业。此猪既不死，安然入圈，尔后其家不复以糟糠饲之，目曰猪善友。闾里喧传，有自远来观者，无不惊叹。一邻家来请猪善友斋，此猪如应诺。明旦请者未至，猪已坐于此家之门，此家以斋食与之。如是三十三日，历旁近民家几遍，蹲坐一墓园中不动，视之已死矣。辛愿敬之为作传。
    ○宫婢玉真
    大定中，广宁士人李惟青元直者，与鬼妇故宋宫人玉真遇。玉真有《杨柳枝》词云：“已谢芳华更不留，几经秋。故宫台榭只荒邱，忍回头。塞外风霜家万里，望中愁。楚魂湘血恨悠悠，此生休。”一诗云：“皓齿明眸掩路尘，落花流水几经春。人间天上归无处，且作阳台梦里人。”又一诗云：“自怜华色镜中衰，轻弃前欢已自宜。不恨相逢情不尽，直须白鼠望归期。”李生后以庚子夏六月暴心痛死。辽东人为作传，以《东都行记》文多不载。
    ○项王庙
    正隆南征，过乌江项羽庙，引妃嫔视之，因为说垓下事。顾谓众妃曰：“汝辈中亦有似虞姬者否？”此语传达民间，有为之缩颈者。
    ○广宁寺钟声
    广宁寺有巨钟，一日，撞之不鸣，其声乃在城南桥下。行人闻之，无不骇惧。有告寺僧，具铙钹就桥下迎，钟复鸣。
    ○石桩火出
    泰和八年冬，京师大悲阁前幡竿石桩缝间，连夕火出，四十余日乃止。明年大火，延烧万余家，阁亦被焚。卫王有旨救虞世南所书千手眼大悲阁题榜，火气炽盛，人离百步外，不敢近云。
    ○永安钱
    海宁天德初，上宅于燕，建号中都，易析津府为大兴。始营造时，得古钱地中，文曰“永安一千”。朝议以为瑞，乃取长安例，地名永安，改东平中都县曰汝阳，河南永安曰芝田，中都永安坊曰长宁。然亦不知“永安一千”何代所用钱也。
    ●卷四
    ○临淄道院
    大定初，山东人杨善渊买地临淄市南立道院。掘地得古砖，上刻四十二字云：“大齐戌二年四月八日，南郭石羊巷杨道圆，施花砖笆三千口在天齐观玉清宫殿上。永记杨押，砖匠杨本坚。”有为考案者，此地盖北齐时天庆观，今巷东道北，尚有石羊存焉。戌二年，高伟天统二年丙戌岁也。县前此无宫观，善渊拨土主之，偶与古观地合；善渊又与道圆同姓，亦异事也。
    ○盗谢王君和
    冯翊士人王献可字君和，元丰中试京师，待榜次。一日晨起，市人携新鱼至，掷骰钱赌之。君和祝骰钱以卜前程，一掷得鱼，市人拊膺曰：“我家数口，绝食已二日，就一熟分人赊此鱼，望获数钱，以为举家之食。子乃一掷胜之，我家食禄尽矣。”君和恻然哀之，不取鱼，又以数钱遗之，市人谢而去。及下第西归，路经渑池，早发山谷间，猝为群盗所执。下路十数里，天明，阅客行囊，一少年忽直前问君和“非京师邸中，乞我鱼不取者乎？今日乃相见于此”，再三慰谢，并同行皆免。同郡徐安上记其事云。
    ○广宁山龙斗
    甲辰乙巳岁，广宁夏五六月间大阴晦，雷雨环作，声不断。夜望闾山上白气直与海接。须臾雨下，终夜不息。平明，水没村落，死者无限；大崖高数百尺，皆荡为平土。下浸石，石上有杵臼痕，不知何代为冈崖所覆压也。山颠龙斗处，留迹数十，所印泥，鳞甲爪痕，有长五六十尺者，有长百余尺者。意群龙聚斗于此，土人遭此大变。
    ○宣靖播越兆
    宣和中，龙德宫花竹池沼间散起庐舍，象村落田家所居。山庄渔市，旗亭茶店，无所不有，悉以（以下缺）。
    ○女真黄
    ○日本国冠服
    ○焦燧业报
    ○孔孟之后
    （以上四条缺）
    ○张孝通冤报
    大定末，武清人赵士诠商贩西京，每过白登，多宿张孝通家，其妻私焉。孝通知，阴图之。一日，乘士诠醉，与其子定国缢杀之，投尸野中。士诠久不归，子来白登访之。孝通先与店户白忠友有仇，私告赵子云：“汝父去向，白忠友宜知之。”赵子诉官，官系忠友讯掠，不胜苦楚，虽已诬服，而狱终不决。明昌初，白妻诉于朝。朝差贾公守谦往廉之。贾密访县人，人有言一异事云，张孝通及其子驱一骡往某处，憩于道旁树下，骡逐草而逸，定国怒鞭之，骡忽人语云：“你杀赵客，更来打我。”父子相顾失色。他日，孝通妇汲水饮骡，骡又语云：“你杀人，却冤白家。”孝通父子恐语泄，谋杀之以灭口，而县人无不知者。贾公以是归报，朝廷随差刑部员外孙某驰驿至县，收孝通父子，一问即承，人知神理之不可诬也。贾公仕至右丞。
    ○魏相梦鱼
    参知政事魏子平嗜食鱼，厨人养鱼百余头，以给常膳。忽梦群鱼集其身，挥斥不去。复梦为鱼所鲠，痛不能出，闷乱久之乃寤。自是不食鱼。
    ○相字
    宋末有相字知休咎者。上皇书一“朝”字，令人试之，相者云：“十月十日天子生。”绍兴南渡，将驻于杭，书一“杭”字问之，相者云：“兀术将至，当避其锋。”太师梁王小字兀术，果拥兵而南，其验如此。尝与同舍生孟津李蔚庆之论及此，予谓古无相字法，殆是挟以他术耶。李曰不然，此龟卜之余意耳。
    ○梦灵丸
    京师法云寺僧律师失明数年，梦中有人授一方，治内外障。但瞳神水在者，皆可疗焉。二两蔓菁子、枸杞、蒺藜、甘菊、荆芥穗各一两，当归、地黄、川芎、赤芍药、防风各一两半。十一味末之，水面糊丸桐子大，空腹食前温水下三二十丸。僧服之，目复明，因目曰梦灵丸。
    ○吕氏所记古印章
    党承旨有周亚夫铜印。束鹿柴揖调历城簿，有彭宣私印。临淄农郑氏，耕地得方寸铜印，钮作九猿猴，细小如豆，谛视之，形状俱备。郑先未有子，自是产九男，因宝藏此印。
    ○古鼎
    燕都庙学有夹铜鼎焉，高二尺，受数斛，篆有“离明神鼎养火”六字。后归裕陵，竟不晓古人作何用也。郭太傅舜俞说博平路氏一鼎，无款识，无文章，而黄金丹碧，绚烂溢目，受五升许，高三尺，其一稍大。路氏用之煮茶，以少火燎其足，则水随沸。大定中，铜禁行，不敢私藏，摧大足折送之官。足中虚，折处铜楂作火焰上腾之状。天壤间神物奇宝，成坏俱有数，特见毁于庸人之手，为可惜耳。蔡内翰正夫《古器类伦》记二鼎云：其一，明昌三年二月，蓝田玉山乡农民李兴，穿地得之，高二尺，两耳，有字一十行。文曰“王四月初吉丁亥”。以长历考之，鲁庄公十二年四月丁亥，即周安鹜醭趿⒅岁，未改元，故不称年，而仅以月数焉。又有一百二字，必周侯伯所作之器也。其一，太原三交西南，大定九年，汾水环东岸古墓，有鼎及钟磬之属。鼎小者五寸许，大几三尺，中作黄金色，所实牛羹尚可辨。钟磬小者不及二尺，凡十六等，盖音律之次也。虽无款识，皆周物也。
    ○西阴井移
    戊申正月，武城之东有村落名西阴，民家一井，移四五步，而井桩如故也。又数日，一道士过此村，形服与常人异，见农具中二地碾石，咄咤曰：“业畜，乃在此耶？”并挟之而去。村民惧凶祸将及，弃家远徙，后亦无他。南宫士人董德卿亲见之。
    ○海岛妇
    王内翰元仲集录，近年海边猎人航海求鹘，至一岛。其人穴居野处，与诸夷特异，言语绝不相通。射之中，则扪血而笑。猎者见男子则杀之，载妇人还。将及岸，悉自沉于水。他日再往，船人人执一妇，始得至其家。妇至此不复食，有逾旬日者，皆自经于东冈大树上。元仲，黄华老人也。
    ○鸡泽神变
    鸡泽农民五人，同采樵。出门，望西风势甚恶，迟回不欲往。又为一叟所难，四人者还家。一人往来樵次，大风从西北来，震荡天日。此人走避不及，伏于沟中，为一人ㄏ起同行。行时此人踏风而行，见同行皆神鬼，迤逦过一城，神人曰：“此朝城也。”又东行，路旁一长髯人拜劝酒，神人共入庙中，留此人庙门下。少之，呼入行酒，见神人各长丈余，有鬼形者，人形者，衣皆锦绣，香气袭人。此人从中座劝酒，中座者不语，以右手拇指指令从次座者劝。劝毕，复出庙门下。须臾饮散，神人出，大风随起，置此人不复问。此人伺风定，出问人，知此地为东平界，庙即岳祠也。行丐数日，乃至家，犹恍惚如心恙云。
    ○临晋异瓜
    临晋上排乔英家业农，种瓜三二顷。英种出西瓜一窠，广亩二分，结实一千二三百颗。他日耕地，瓜根如大椽。辛亥年，定襄士人樊顺之亲见。
    ○舜麦
    河东县舜砦出麦。颗粒如常麦而无缝，又色稍白，每斗得面十三斤。此地二顷余，农民数家主之。喻如今岁东家舜麦成，至明岁西家成。熟无定处，然终不出二顷之外也。
    ○平阳贡院鹤
    太安初，高子约、耿君嗣、阎子秀、王子正之考试平阳。举子万人。主司有梦绯衣人来谢谒者。明旦试题以下，语同官。俄群鹤旋舞至公楼上，良久不去。主司命胥吏揭榜大书示众云：“今场状元出自河东，当举府题‘圣人有金城’，解魁宋可封，泽州，省‘俭德化民家给之本’，省魁孙当时。御题‘获承休德，不遑康宁’状元王纲平阳。”三元者果皆河东云。
    ○史学优登科岁月
    河中李钦叔初生，其父之才作汤饼局。有相者为□安史学优，言：“君后当擢第，但当出此儿门下，为太晚耳。”学优雅以才名自负，不以相者之言为然。其后钦叔二十三省元赐第，中廷试策宏词科，除应奉翰林文字，两预主贡。学优竟出其门云。
    ○日中见异物
    崇庆元年冬十月，北京进士赵天瑞、张仲和辈十五人，赴试回，晓行道中，日中见二物，一四足兽在前，一蛇继之，二物行甚速。次一鸟，跳跃稍缓，少顷，无所见。是后兵动。中原丧乱。
    ○镇城地陷
    镇城欲陷日，州长佐史率妓乐迎官出城，坐待驿亭次。见一妇被发跣足，喘汗入城。问之，云其姑卒病，买药欲救之。良久，亭中人闻空际有相问答者，云出城未，答者言未。吏卒闻之，大骇怪，不知所谓。少之，妇得药而出，城随陷，城中无一人免者。此妇殆以孝感脱此祸欤。中京史监时亦在亭中。亲见其妇，惜不问此妇姓氏耳。
    ○王子明获盗
    副枢刚中王公晦，字子明，泽州人，初任长葛簿。一日行水边，忽见回风逐马行，或前或后，数里不去。子明疑其有异，缓辔从之，回风入水复出者数四。子明召旁近居民杂驺卒入水索之。得一尸，是近日被害者。检视衣著，于所佩小革囊中得买布单目，及木印一。子明嘿藏之，不以语人。既入县，即召布行赍布来，官欲买之，积布盈庭，子明一一辨视，果有布是本印所记者。因甲乙推之，盗寻获。一县称为神明。事见闲闲公所撰墓志。
    ○泗州题壁词
    兴定末，四都尉南征。军士掠淮上良家女北归。有题木兰花词逆旅间云：“淮山隐隐，千里云峰千里恨。淮水悠悠，万顷烟波万顷愁。山长水远，遮断行人东望眼。恨旧愁新，有泪无言对晚春。”
    ○贺端中见鬼
    吾州进士贺端中，大定中，宣圣庙斋宿。灯下见一大青鬼，发上指，目光如炬，口出火焰。贺以被蒙头伏床下。日高，诸生至，乃敢出，战悚尚未定也。起视水瓮皆干，砚池亦然，溺器亦空。人知其为渴鬼云。端中出孙国镇之门，有赋声，此举登科。
    ○介虫之变
    东平薛价，阜昌初进士。尝令鱼台，嗜食糟蟹。凡造蟹，厨人生揭蟹脐，纳椒一粒，盐一捻，复以绳十字束之。填入糟瓮，上以盆合之，旋取食。薛一日梦昨所获强寇劫狱而去，夜半惊寤。索烛，召吏将问之。烛至，乃见糟蟹蹒跚满前，不知何从出也。薛自此不食蟹。外曾孙东平贾显之说。
    ○天庆殿柱
    太原士人刘进之，客卫州，所居近河。三夜闻哭声，访之邻里。云旁近无哭者，当是鬼哭欤。进之忽忆临河有汴宫天庆殿，所撤大木，将作筏下河，候涨落乃行，云是彰德师欲用修药棚者。古时石言于晋者，此木哭乎？明日筏下河，哭声乃绝。曹魏青龙中取汉武帝承露金人，欲置之许都。临发，金人潸然出涕。李长吉有《金人辞汉歌》。
    ○神觜涡水
    西京大同府之南神觜涡泊水广百余亩，深三丈，居人取鱼其中。十三年前，一夕大雷雨，水忽飞去，入浑源东南山娘子村中，复为大陂。凡神觜水所经，遗鱼不绝。
    ○空中人语
    张显卿，名德，辽州人。明昌二年经童，贞趟哪杲士。自说大安庚午岁，曾与客饮，向日酹酒，语执壶者云，不必满，荐诚而已。忽闻空中有人言“安知空中无海量者乎？”众客骇，立酹数满杯。
    ○天裂
    元光壬午六月二十四日，崔振之时起任咸宁令。聚县民豁口村，计会科敛。此地在灞桥六七里。日在辰巳间，忽见天裂，从东南至西北，青气分折数丈，其中有光，盘曲如电，令人震荡不敢仰视。吏民数百人皆见。振之说。
    ○高白松
    徐伟官京兆，梦二老人白首而长身，身穿绿袍，谓伟言：“某他日有斧斤之厄，幸为保全之。”伟不知所以，然梦异不忘也。及移守太安，会岳祠灾，诏复修之。境内大木，皆听采取。东六十里莱芜之高白村，有古松，干柯茂盛，阴蔽二亩。乡社相传为数百年物，亦在采斫之数。乡人父老哀祷于伟，伟因悟前梦，力为营护，竟免斩伐。是夜梦有来谢者。士人立祠其侧，辛生者为之记，文士张圣予赋诗云：蟠根蹙足怪虬藏，平顶摩云翠盖张。不怕雪霜侵玉瘦，却愁雷雨化龙骧。异材讵肯资梁栋，灵梦还能避斧戕。万古天风吹不老，岱宗山色共苍苍。
    ○炭中二仙
    皋州人贾合春，前机簇。兴定二年丁丑十月，以戍役在渑池。此地出炭，炭穴显露，随取而足用者。积累成堆，下以薪鹬，烈焰炽然。一日贾与戍卒围火坐，忽一炭块爆出，块破，中有二白玉仙人，各长二寸有半，眉目口耳形体皆具，顶乌巾，系如皂勒帛状，双带下垂，雕刻所不及。贾甚珍秘，兵乱中失所在。
    ○护兰童子
    孟州路宣叔，未二十而娶，未几妻亡，追悼不已，郁不自聊。夜梦妻如平生，说身后为护兰童子，住翡翠庵。作诗记之云：“翡翠庵前花草香，护兰童子淡云妆。夙缘还却三生债，不道未归人断肠。未归人，用死者为归人，生者为行人之义。
    ○王先生前芝东阿阎生者，少从醇德先生平阴王广道学。醇德尝告之曰：“汝今年二十五，却后二十年当丧明，作举子不济，辛壬癸甲之术可养生。试以吾言学之。”阎即学禄命。年五十，果丧明，而艺亦精。自言七十当有子，得年八十。卒如其言。
    ○边元恕所纪二事
    国兵初西来，云中先下，后复纳辽天祚，国相怒其反复，攻城破，驱壮士无榆坡，尽杀之。中有喉丝不断者，亦枕籍积尸中，得雨复苏，候暮夜欲逃。人定后，忽见吏卒群至，呼死者姓名，随呼皆应，独不呼此人。吏卒去，此人匍匐起，仅能至家。求医封药，疮口渐合。又数月平复。年七十余病终。同时曹氏小童为军士驱逐，与群儿乱走，追及者皆以大⒒魃敝。次第及曹，忽二犬突出，触军士仆地。军士怒，逐犬入人家。比出，儿辈得散走逃空室中。俄有执黄旗过者，大呼曰：“国相军令，杀人者斩。”残民皆得活。曹氏儿后至节度。
    ○王内翰诗谶
    王子端内翰泰和中赋残菊云：幽花寂寞无多子，办与黄蜂实蜜脾。盖绝笔也。王勉道作挽诗，故有“幽花绝笔更伤神”之句。
    ○张甫梦应
    张状元甫，唱第前梦人以物易其首，手自扪之，乃玉也。初甚恶之，继有是应。阎子秀笔记其事。
    ○山石飞堕
    宣和末，华山下石子冈地震之后，东西易位，摧压十八村。土人谓神物所移，为立移山祠。兰泉张吉甫作赋吊之。明昌四年秋，洽水渭南之间一日晨起，居人忽闻数千人呼声，望之，有云如大帷蚰蔽空而过。少顷开霁，并山南原已移为北原矣。孙通祥为文记之。近天兴癸巳麦秋后，恒山公治军邓之五朵山，置仓圣朵岩，以受军租，临大屋，已置二万余斛矣。有日寅卯间，人见西北有黑云从空而过，声势甚恶，迤逦渐及涧上，仓屋随亦崩溃。云起而雨，雨后人奔视之，元是大石片，方广数亩，自天而下。横两涧之间麦仓崩，乃无一麦可寻，又一异也。
    ○闲闲公主章表
    壬寅岁寒食。濮州灵宝会祭孤魂设醮。州中程威仪者，当作高功会首。人言程未尝收恚何缘得主醮。程因往东平，受明威硪唤祝章表皆已具衔，复一雷师者求代程。至醮，嘱监军董许之。乃就用文牒上名衔，改程作雷。醮后百余日，雷无病而死。三日复活，说死入冥司，云礼部闲闲赵公管词表，以我不应改程威仪名字，促寿二纪，教之暂来，令告世人，再不许犯。且言门外追卒甚众，即当去矣。言终而化。泰安布衣张知现至濮州得此事。
    ○密崖题字
    明昌末，卢氏山密崖石壁高峻，非人迹所到，忽有题字云：“道民天台司马承桢过”。字大如碗，墨色光莹而紫。予过中岩，谒白云先生祠，碑载承祯葬松台，因有诗云“道民初不忘天台，姓氏分明见密崖。为问松台千载鹤，白云何处不归来”。
    ○秦简夫临终诗
    陵川秦简夫年四十，困于名场，即不就举选。临终诗云：“躯壳羁栖宅，妻孥解逅恩。云山最佳处，随意著诗魂。”掷笔而逝，时年五十七。
    ○张子野吉征
    张华子野易无体榜。廷试后，与诸生坐庭中，忽一鸟衔小绿衣判官堕几上。未几，子野擢上第。
    ○王生冤报
    定襄邱村王胡，以陶瓦为业。明昌辛亥岁歉，与其子王生者就食山东。一日，有强寇九人为尉司根捕急，避死无所，就此家藏匿，以情告云：“我辈金贝不赀，但此身得免，愿与君父子平分之。”王因匿盗窑中，满室坏瓦。尉司兵随过，无所见而去。胡父子心不自安，且利其财，乘夜发火，不移时，熏九人死，即携金贝还乡。数年，殖产甚丰，出乡豪之上。泰和中，王生礼五台，将及兴善镇，恍惚中有所见，惊怖堕马，遂为物所凭。扶舁至其家，生口作鬼语，衬颗骂云：“尉司追我辈已得脱，中分货财，足以致富，便发恶心，都将我烧死。寻之数年，乃今见汝，偿命即休。”时或持刃，逢人乱斫。其家无奈，召道士何吉卿驱逐之。何至作法，鬼复凭语辨诉。何知冤对，非法砜芍疲教以作黄沓度，或可解脱。胡陈状斋坛，吐露情实，人始知其致富之由。大建一祠，日夕祈祷，生未几竟死。
    ○仙猫
    天坛中岩有仙猫洞，世传燕真人丹成，鸡犬亦升仙。而猫独不去，在洞已数百年。游人至洞前呼仙哥，间有应者。王屋令临漳薛鼎臣呼之而应，亲为予言。己亥夏四月，予自阳云台宫将之上方，过洞前，命儿子叔仪呼之，随呼而应，声殊清远也。因作诗云：“仙猫声向洞中闻，凭仗儿童一问君。同向燕家舐丹灶，不随鸡犬上青云。”
    ○田德秀夙悟
    紫芝字德秀，沧州人，其父济，为部掾，娶定襄赵氏，生德秀于中都。生数月，邻李媪见之，潸然出涕。人问之，媪曰“老妇一儿子，生二十五岁，在太学有声。以去年亡，此儿极相肖也。吾儿死时，老妇啮其面破，此儿面疮，口痕宛然，可以证前身矣”。德秀幼孤，养于外家，多居于忻。六七岁知属文，一览万言；十三赋《丽华引》，诗意惊人，有李长吉风调。十六与余游从，曾大雨后有诗见示云：“醉梦萧森蝶翅轻，一灯无语梦边明。虚檐雨急三江浪，老木风高万马兵。枕簟先秋失残暑，湖山彻晓看新晴。对床曾有诗来否，为问韦家好弟兄。”予兄敏之，私谓予言“诗首二句，非鬼语乎？”吾谓其非寿者相也，果以弱冠下世云。
    ○华陀帖
    米元章华陀帖二十八字，靖康之变，流落民间。历三四传，乃入越王府。王惧为内府所收，秘之二十年无知者。太和末，都城阎贯道与文士辈请仙，元章降笔。贯道因问先生华陀帖神绩超轶，辉映今古。汴京破，失所在。先生于平生得意书，定知为何人所秘，愿以见告。即批云：“当就越邸求之。”庞都运才卿，王妃之弟，贯道以为言。才卿请于妃，果获一见。王薨于汴，明禁随废，文士得从王之子密公游，往往见焉。东坡梦杜子美自解《八阵图》，谓是书生习气，以此事观，非伪言。
    ○梁梅
    寿阳歌伎梁梅，承安、太和间以才色名河东。张状元巨济过寿阳兴引病后孤居，意不自卿。邑中士子有以梅为言者。时已落籍，私致之。待于尼寺，梅素妆而至，坐久干杯，唱《梅花水龙吟》。张徽言六月唱梅词，寿阳地寒可知。然以其音调圆美，颇为改观。唱至“天教占了百花头上，和羹未晚”，乃以酒属张。张大奇之，赠之乐府，有“谁知幽谷里，真有寿阳妆”之句。为留数日而行。
    ○军中犬
    征西军中畜一犬，每大帅举酒，部曲辈前列唱《落叶曲》，则犬亦随之，声节高下，少不差是。曲罢，一声不复作。吾州王百户，辛丑年亲见之。
    ○蚩尤城
    华州界有蚩尤城，古老言蚩尤阚姓，故又谓之阚蚩尤城。城旁阚氏尚多。尔朱荣秀容人，今定襄有尔都统者，自言上世有赐田百顷，至今以“尔百顷家”自号。管州有荣庙，土人祈赛甚灵，巢贼败，言灭巢族，族人以平人自解，有漏网者，皆以平为氏，子孙予有识之者，貌与秘府所画巢像相肖，不欲斥其名云。
    ○德升后身
    乌古论德升第进士，兴定戊寅，以参知政事行台太原。九月六日城陷遇害，以其日受生庆阳移刺仓使家儿。四五岁能说前身事，沉厚寡言，人传为异事。德升家一大奴从太原逃出，就仓使家来问，儿望见，名呼之，奴为之恸，但说其死不同。奴言德升被斫而死，儿言赴井死。游麟之言当是闻城陷，一心赴井，神识已逝，不复知被斫耳。一僧云不然，赴井者，盖投胎耳。
    ○田德秀诗
    田德秀少孤，养于外祖广宁府治中赵君家，纨录洌作诗多憔悴之语。乱后登凌云台云“愁思纷纷不易裁，凌云台上独徘徊。乱鸦背着斜阳去，寒雁带将秋色来。破屋无烟空碎瓦，新坟经雨已苍苔。天翻地覆亲曾见，信得昆明有劫灰”。明年，客死五台。无忧而戚，古人所忌。王荆公诗“少壮不宜轻感慨，文章尤忌数悲哀”。真名言也。
    ○张居士
    澧州人张居士，于禅学有所得。临终之岁，禅坐静室，约其徒满百日乃开。及期开户，见其凝然不动，谓是已逝。良久开目，拂尘而起，沐浴更衣，周行庭宇，与亲旧相劳苦。已而复入室中，索纸留偈云“了脱幻缘，复何幻我。游戏大方，从容自可。”掷笔而化。登封张效景说此事。
    ○米元章心经咒
    米老一帖云《心经咒》，从后倒念七遍，吹气枕席间，螫虫皆不敢近。试之信然。
    ○王尊师天坛之行
    吾州天庆观王尊师志常，出于农家。年十六七，牧羊田间，一道人日来相就，问：“汝肯随我往天坛山否？”王许之。道人携之而行，暮至一城，忽失道人，问其地，乃济源也。又问人：“此去天坛近远？”人云：“百余里耳。”王已无所归，明日往天坛，入阳台宫。宫中人闻此儿为道人挈来，自太原北一日至天坛，谓当有仙分，留为香火童子。八年乃归家，人意其已死，无不惊异，而乃送之天庆。今年已八十六，神明不衰，淳质谨厚，有道者也。
    ○张先生座右铭
    张先生弥学，东阿人，平章政事寿国文贞公良辅之父，《神道碑》载其事，内座右铭云：“欲求聪明，先当积学。欲求子孙，先当积孝。”以为名言。
    
    
    
    
    
    
       2000.11.07  尹小林整理
    =☆=

            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
