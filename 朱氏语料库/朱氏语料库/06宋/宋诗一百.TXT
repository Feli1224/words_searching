#篇名:宋诗一百首
#类型:诗;宋
#时代:6

                          《宋诗一百首》


１    柳开《塞上》
２    王禹称《寒食》
３    王禹称《村行》
４    王禹称《春居杂兴》二首
６    王禹称《前赋……喜而作诗，聊以自贺》
７    寇准《春日登楼怀旧》
８    寇准《柳》
９    杨亿《无题》
１０  杨亿《泪》
１１  林逋《山园小梅》
１２  林逋《山中寄招叶秀才》
１３  林逋《孤山寺瑞上人房写望》
１４  穆修《烛》
１５  晏殊《无题》
１６  宋祁《落花》
１７  曾公亮《宿甘露寺僧舍》
１８  梅尧臣《汝坟贫女》
１９  梅尧臣《东溪》
２０  梅尧臣《鲁山山行》
２１  欧阳修《戏答元珍》
２２  欧阳修《新开棋轩呈元珍表臣》
２３  欧阳修《明妃曲和王介甫作》其二
２４  欧阳修《啼鸟》
２５  欧阳修《晚泊岳阳》
２６  欧阳修《画眉鸟》
２７  苏舜钦《城南感怀呈永叔》
２８  苏舜钦《庆州败》
２９  苏舜钦《暑中杂咏》
３０  邵雍《观棋长吟》
３１  文同《送棋僧惟照》
３２  曾巩《咏柳》
３３  王安石《明妃曲》二首
３５  王安石《书湖阴先生壁》
３６  王安石《元日》
３７  王安石《棋》
３８  王安石《登飞来峰》
３９  王安石《泊船瓜洲》
４０  王安石《与薛肇明弈棋赌梅花诗输一首》
４１  程颢《春日》
４２  程颢《秋日》
４３  苏轼《和子由渑池怀旧》
４４  苏轼《寓居定惠院之东杂花满山有海棠一株土人不知贵也》
４５  苏轼《腊日游孤山访惠勤惠思二僧》
４６  苏轼《石苍舒醉墨堂》
４７  苏轼《正月二十日……乃和前韵》
４８  苏轼《有美堂暴雨》
４９  苏轼《和子由踏青》
５０  苏轼《六月二十七日望湖楼醉书》
５１  苏轼《题西林壁》
５２  苏轼《惠崇春江晚景》
５３  苏辙《怀渑池寄子瞻兄》
５４  黄庭坚《牧童诗》
５５  黄庭坚《病起荆江亭即事》
５６  黄庭坚《王充道送水仙花五十支》
５７  黄庭坚《登快阁》
５８  黄庭坚《寄黄几复》
５９  黄庭坚《雨中登岳阳楼望君山》二首
６１  黄庭坚《弈棋二首呈任渐》二首
６３  黄庭坚《喜太守毕朝散致政》
６４  秦观《春日》
６５  张耒《偶题》
６６  陈师道《春怀示邻里》
６７  宋徽宗〔赵佶〕《宫词》
６８  朱淑真《自责》二首
７０  吕本中《春日即事》
７１  吕本中《暮步至江上》
７２  曾几《寓居吴兴》
７３  陈与义《襄邑道中》
７４  陈与义《雨晴》
７５  陈与义《伤春》
７６  陆游《临安春雨初霁》
７７  陆游《金错刀行》
７８  陆游《夜登白帝城怀少陵先生》
７９  陆游《游山西村》
８０  陆游《书愤》
８１  陆游《沈园》
８２  陆游《自嘲》
８３  陆游《秋思》
８４  陆游《梅花绝句》
８５  陆游《剑门道中遇微雨》
８６  陆游《示儿》
８７  杨万里《初入淮河》
８８  杨万里《春晴怀故园海棠》
８９  杨万里《霰》
９０  杨万里《闲居初夏午睡起》
９１  杨万里《读严子陵传》
９２  范成大《四时田园杂兴》
９３  范成大《横塘》
９４  朱熹《活水亭观书有感》
９５  姜夔《除夜自石湖归苕溪》
９６  徐玑《夏日怀友》
９７  戴复古《江村晚眺》
９８  赵师秀《约客》
９９  文天祥《过零丁洋》
１００郑思肖《二砺》

≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡


         柳开（９４６－９９９）

             《塞上》

 鸣［骨交］直上一千尺，天静无风声更干。
 碧眼胡儿三百骑，尽提金勒向云看。


         王禹称（繁体“称”，换“亻”旁）（９５４－１００１）

         《寒食》

 今年寒食在商山，山里风光亦可怜：
 稚子就花拈蛱蝶，人家依树系秋千。
 郊原晓绿初经雨，巷陌春阴乍禁烟。
 副使官闲莫惆怅，酒钱犹有撰碑钱。


         《村行》

 马穿山径菊初黄，信马悠悠野兴长。
 万壑有声含晚籁，数峰无语立斜阳。
 棠梨叶落胭脂色，荞麦花开白雪香。
 何事吟余忽惆怅，村桥原树似吾乡。


       《春居杂兴》二首

             其一

 两株桃杏映篱斜，妆点商山副使家，
 何事春风容不得，和莺吹折数枝花。

             其二

 春云如兽复如禽，日照风吹浅又深。
 谁道无心便容与，亦同翻覆小人心。


     《前赋〈春居杂兴〉诗二首，间半岁，不复省视，因
     长男嘉［礻右］读杜工部集，见语意颇有相类者，咨
     于予，且意予窃之也。予喜而作诗，聊以自贺》

 命屈由来道日新，诗家权柄敌陶钧。
 任无功业调金鼎，且有篇章到古人。
 本与乐天为后进，敢期子美是前身。
 从今莫厌闲官职，主管风骚胜要津。


         寇准（９６１－１０２３）

     《春日登楼怀旧》

 高楼聊引望，杳杳一川平。
 远水无人渡，孤舟尽日横。
 荒村生断霭，深树语流莺。
 旧业遥清渭，沉思忽自惊。


           《柳》

 晓带轻烟间杏花，晚凝深翠拂平沙。
 长条别有风流处，密映钱塘苏小家。


     杨亿（９６４－１０２０）

         《无题》

 巫阳归梦融千峰，辟恶香消翠被浓。
 桂魄渐亏愁晓月，蕉心不展怨春风。
 遥山黯黯眉长敛，一水盈盈语未通。
 漫托［昆鸟］弦传恨意，云鬟日夕似飞蓬。


         《泪》

 锦字梭停掩夜机，白头吟若怨新知。
 谁闻陇水回肠后，更听巴猿拭袂时。
 汉殿微凉金屋闭，魏宫清晓玉壶欹。
 多情不待悲秋气，只是伤春鬓已丝。


     林逋（９６７－１０２８）

         《山园小梅》

 众芳摇落独暄妍，占尽风情向小园。
 疏影横斜水清浅，暗香浮动月黄昏。
 霜禽欲下先偷眼，粉蝶如知合断魂。
 幸有微吟可相狎，不须檀板共金尊。


     《山中寄招叶秀才》

 夜鹤晓猿时复闻，寥寥长似耿离群。
 月中未要恨丹桂，岭上且来看白云。
 棋子不妨临水着，诗题兼好共僧分。
 新忧他日荣名后，难得幽栖事静君。


     《孤山寺瑞上人房写望》

 底处凭栏思眇然，孤山塔后阁西偏。
 阴沉画轴林间寺，零落棋枰葑上田。
 秋景有时飞独鸟，夕阳无事起寒烟。
 迟留更爱吾庐近，只待春来看雪天。


     穆修（９６９－１０３２）

         《烛》

 一箔珠帘掩映垂，房栊轻染麝香枝。
 佳人盼影横哀柱，狎客分光缀艳诗。
 禁锁翠明初唱漏，官窗红短尚围棋。
 长宵且秉欢游去，无限风光见古辞。


     晏殊（９９１－１０５５）

         《无题》

 油壁香车不再逢，峡云无迹任西东。
 梨花院落溶溶月，柳絮池塘淡淡风。
 几日寂寥伤酒后，一番萧瑟禁烟中。
 鱼书欲寄何由达，水远山长处处同。


     宋祁（９９８－１０６２）

         《落花》

 坠素翻红各自伤，青楼烟雨忍相忘。
 将飞更作回风舞，已落犹成半面妆。
 沧海客归珠有泪，章台人去骨遗香。
 可能无意传双蝶，尽付芳心与蜜房。


     曾公亮（９９８－１０７８）

       《宿甘露寺僧舍》

 枕中云气千峰近，床底松声万壑哀。
 要看银山拍天浪，开窗放入大江来。


     梅尧臣（１００２－１０６０）

       《汝坟贫女》

 汝坟贫家女，行哭音凄怆。
 自言有老父，孤独无丁壮。
 郡吏来何暴，官家不敢抗。
 督遣勿稽留，龙种去携杖。
 勤勤嘱四邻，幸愿相依傍。
 适闻闾里归，问讯疑犹强。
 果然寒雨中，僵死壤河上。
 弱质无以托，横尸无以葬。
 生女不如男，虽存何所当。
 拊膺呼苍天，生死将奈向。


         《东溪》

 行到东溪看水时，坐临孤屿发船迟。
 野凫眠岸有闲意，老树着花无丑枝。
 短短蒲耳齐似剪，平平沙石净于筛。
 情虽不厌住不得，薄暮归来车马疲。


     《鲁山山行》

 适与野情惬，千山高复低。
 好峰随处改，幽径独行迷。
 霜落熊升树，林空鹿饮溪。
 人家在何许？云外一声鸡。


     欧阳修（１００７－１０７２）

         《戏答元珍》

 春风疑不到天涯，二月山城未见花。
 残雪压枝犹有桔，冻雷惊笋欲抽芽。
 夜闻归雁生乡思，病入新年感物华。
 曾是洛阳花下客，野芳虽晚不须嗟。


     《新开棋轩呈元珍表臣》

 竹树日已滋，轩窗渐幽兴。
 人间与世远，鸟语知境静。
 春光霭欲布，山色寒尚映。
 独收万籁心，于此一枰竞。


     《明妃曲和王介甫作》其二

 汉宫有佳人，天子初未识，
 一朝随汉使，远嫁单于国。
 绝色天下无，一失难再得，
 虽能杀画工，于事竟何益？
 耳目所及尚如此，万里安能制夷狄！
 汉计诚已拙，女色难自夸。
 明妃去时泪，洒向枝上花；
 狂风日暮起，飘泊落谁家。
 红颜胜人多薄命，莫怨春风当自嗟。


         《啼鸟》

 我遭谗口身落此，每闻巧言宜可憎。
 春到山城苦寂寞，把盏常恨无娉婷。
 花开鸟语辄自醉，醉与花鸟为交朋。
 花能嫣然顾我笑，鸟劝我饮非无情。
 身闲酒美惜光景，惟恐鸟散花飘零。
 可笑灵均楚泽畔，离骚憔悴愁独醒。


         《晚泊岳阳》

 卧闻岳阳城里钟，系舟岳阳城下树。
 正见空江明月来，云水苍茫失江路。
 夜深江月弄清辉，水上人歌月下归；
 一阕声长听不尽，轻舟短楫去如飞。


         《画眉鸟》

 百啭千声随意移，山花红紫树高低。
 始知锁向金笼听，不及林间自在啼。


     苏舜钦（１００８－１０４８）

       《城南感怀呈永叔》

 春阳泛野动，春阴与天低。
 远林气蔼蔼，长道风依依。
 览物虽暂适，感怀翻然移。
 所见既可骇，所闻良可悲。
 去年水后旱，田亩不及犁。
 冬温晚得雪，宿麦生者稀。
 前去固无望，即日已苦饥。
 老稚满田野，斫掘寻凫茈。
 此物近亦尽，卷耳共所资。
 昔云能驱风，充腹理不疑；
 今乃有毒厉，肠胃生疮痍。
 十月七八死，当路横其尸。
 犬彘咋其骨，乌鸢啄其皮。
 胡为残良民，令此鸟兽肥？
 天岂意如此？泱荡莫可知！
 高位厌梁肉，坐论搀云霓。
 岂无富人术，使之长熙熙？
 我今饥伶俜，悯此复自思：
 自济既不暇，将复奈尔为！
 愁愤徒满胸，嵘［山＋“宏”去宀］不能齐。


         《庆州败》

 无战王者师，有备军之志。
 天下承平数十年，此语虽存人所弃。
 今岁西戎背世盟，直随秋风寇边城。
 屠杀熟户烧障堡，十万驰骋山岳倾。
 国家防塞今有谁？官为承制乳臭儿。
 酣觞大嚼乃事业，何尝识会兵之机？
 符移火急搜卒乘，意谓就戮如缚尸。
 未成一军已出战，驱逐急使缘［山佥］［山＋繁体“戏”字］。
 马肥甲重士饱喘，虽有弓剑何所施。
 连颠自欲堕深谷，虏骑笑指声嘻嘻。
 一麾发伏雁行出，山下掩截成重围。
 我军免胄乞死所，承制面缚交涕［氵夷］。
 逡巡下令艺者全，争献小技歌且吹。
 其余劓首放之去，东走矢液皆淋漓。
 道无耳准若怪兽，不自愧耻犹生归！
 守者沮气陷者苦，尽由主将之所为。
 地机不见欲侥胜，羞辱中国堪伤悲。


         《暑中杂咏》

 嘉果浮沉酒半醺，床头书册乱纷纷。
 北轩凉吹开疏竹，卧看青天行白云。


     邵雍（１０１１－１０７７）

         《观棋长吟》

 院静春深昼掩扉，竹间闲看客争棋。
 搜罗神鬼聚胸臆，措臻山河入范围。
 局合龙蛇成阵斗，劫残鸿雁破行飞；
 杀多项羽坑秦卒，败剧符坚畏晋师。
 座上戈铤尝击搏，面前冰炭旋更移；
 死生共抵两家事，胜负都由一着时。
 当路断无相假借，对人须且强推辞；
 腹心受害诚堪惧，唇齿生忧尚可医；
 善用中伤为得策，阴行狡狯谓知机。
 请观今日长安道，易地何尝不有之？


     文同（１０１８－１０７９）

         《送棋僧惟照》

 学成九章开方诀，诵得一行乘除诗，
 自然天性晓绝艺，可敌国手应吾师。
 窗前横榻拥炉处，门外大雪压屋时，
 独翻旧局辨错着，冷笑古人心许谁？


     曾巩（１０１９－１０８３）

         《咏柳》

 乱条犹未变初黄，倚得东风势便狂。
 解把飞花蒙日月，不知天地有清霜。


     王安石（１０２１－１０８６）

         《明妃曲》二首

             其一

 明妃初出汉宫时，泪湿春风鬓脚垂。
 低徊顾影无颜色，尚得君王不自持。
 归来却怪丹青手，入眼平生几曾有；
 意态由来画不成，当时枉杀毛延寿。
 一去心知更不归，可怜着尽汉宫衣；
 寄声欲问塞南事，只有年年鸿雁飞。
 家人万里传消息，好在毡城莫相忆；
 君不见咫尺长门闭阿娇，人生失意无南北。


             其二

 明妃初嫁与胡儿，毡车百辆皆胡姬。
 含情欲语独无处，传与琵琶心自知。
 黄金杆拨春风手，弹看飞鸿劝胡酒。
 汉宫侍女暗垂泪，沙上行人却回首。
 汉恩自浅胡恩深，人生乐在相知心。
 可怜青冢已芜没，尚有哀弦留至今。


         《书湖阴先生壁》

 茅檐长扫静无苔，花木成畦手自栽。
 一水护田将绿绕，两山排闼送青来。


         《元日》

 爆竹声中一岁除，春风送暖入屠苏。
 千门万户［日童］［日童］日，总把新桃换旧符。


         《棋》

 莫将戏事扰真情，且可随缘道我赢。
 战罢两奁分白黑，一枰何处有亏成。


         《登飞来峰》

 飞来峰上千寻塔，闻说鸡鸣见日升。
 不畏浮云遮望眼，只缘身在最高层。


         《泊船瓜洲》

 京口瓜洲一水间，钟山只隔数重山。
 春风又绿江南岸，明月何时照我还。


     《与薛肇明弈棋赌梅花诗输一首》

 华发寻春喜见梅，一株临路雪倍堆。
 凤城南陌他年忆，香杳难随驿使来。


     程颢（１０３２－１０８５）

         《春日》

 云淡风轻近午天，傍花随柳过前川。
 时人不识余心乐，将谓偷闲学少年。


         《秋日》

 闲来无事不从容，睡觉东窗日已红。
 万物静观皆自得，四时佳兴与人同。
 道通天地有形外，思入风云变态中。
 富贵不淫贫贱乐，男儿到此是豪雄。


     苏轼（１０３６－１１０１）

     《和子由渑池怀旧》

 人生到处知何似，应似飞鸿踏雪泥：
 泥上偶然留指爪，鸿飞那复计东西。
 老僧已死成新塔，坏壁无由见旧题。
 往日崎岖还记否，路上人困蹇驴嘶。


 《寓居定惠院之东杂花满山有海棠一株土人不知贵也》

 江城地瘴蕃草木，只有名花苦幽独。
 嫣然一笑竹篱间，桃李满山总粗俗。
 也知造物有深意，故遣佳人在空谷。
 自然富贵出天姿，不待金盘荐华屋。
 朱唇得酒晕生脸，翠袖卷纱红映肉。
 林深雾暗晓光迟，日暖风轻春睡足。
 雨中有泪亦凄怆，月下无人更清淑。
 先生食饱无一事，散步逍遥自扪腹。
 不问人家与僧舍，拄杖敲门看修竹。
 忽逢绝艳照衰朽，叹息无言揩病目。
 陋邦何处得此花，无乃好事移西蜀。
 寸根千里不易到，衔子飞来定鸿鹄。
 天涯流落俱可念，为饮一樽歌此曲。
 明朝酒醒还独来，雪落纷纷哪忍触。


 《腊日游孤山访惠勤惠思二僧》

 天欲雪，云满湖，楼台明灭山有无。
 水清出石鱼可数，林深无人鸟相呼。
 腊日不归对妻孥，名寻道人实自娱。
 道人之居在何许？宝云山前路盘纡。
 孤山孤绝谁肯庐？道人有道山不孤。
 纸窗竹屋深自暖，拥褐坐睡依团蒲。
 天寒路远愁仆夫，整驾催归及未晡。
 出山回望云木合，但见野鹘盘浮图。
 兹游淡薄欢有余，到家恍如梦蘧蘧。
 作诗火急追亡逋，清景一失后难摹。


         《石苍舒醉墨堂》

 人生识字忧患始，姓名粗记可以休。
 何用草书夸神速，开卷［忄党］恍令人愁。
 我尝好之每自笑，君有此病何能瘳！
 自言其中有至乐，适意无异逍遥游。


     《正月二十日与潘郭二生出郊寻春，忽记
     去年是日同至女王城作诗，乃和前韵》

 东风未肯入东门，走马还寻去岁春。
 人似秋鸿来有信，事如春梦了无痕。
 江城白酒三杯酽，野老苍颜一笑温。
 已约年年为此会，故人不用赋招魂。


         《有美堂暴雨》

 游人脚底一声雷，满座顽云拨不开，
 天外黑风吹海立，浙东飞雨过江来。
 十分潋滟金樽凸，千杖敲铿羯鼓催。
 唤起谪仙泉酒面，倒倾鲛室泻琼瑰。


         《和子由踏青》

 春风陌上惊微尘，游人初乐岁华新。
 人闲正好路旁饮，麦短未怕游车轮。
 城中居人厌城郭，喧阗晓出空四邻。
 歌鼓惊山草木动，箪瓢散野乌鸢驯。
 何人聚众称道人，遮道卖符色怒嗔。
 宜蚕使汝茧如瓮，宜畜使汝羊如□［鹿下菌字去草头］。
 路人未必信此语，强为买符禳新春。
 道人得钱径沽酒，醉倒自谓吾符神。


    《六月二十七日望湖楼醉书》

 黑云翻墨未遮山，白雨跳珠乱入船。
 卷地风来忽吹散，望湖楼下水如天。


         《题西林壁》

 横看成岭侧成峰，远近高低各不同。
 不识庐山真面目，只缘身在此山中。


         《惠崇春江晚景》

 竹外桃花三两枝，春江水暖鸭先知。
 萎蒿满地芦芽短，正是河豚欲上时。


     苏辙（１０３９－１１１２）

     《怀渑池寄子瞻兄》

 相携话别郑原上，共道长途怕雪泥。
 归骑还寻大梁陌，行人已度古崤西。
 曾为县吏民知否？旧宿僧房壁共题。
 遥想独游佳味少，无方骓马但鸣嘶。


     黄庭坚（１０４５－１１０５）

         《牧童诗》

 骑牛远远过前村，短笛横吹隔陇闻。
 多少长安名利客，机关用尽不如君。


       《病起荆江亭即事》

 翰墨场中老伏波，菩提坊里病维摩。
 近人积水无鸥鹭，时有归牛浮鼻过。

 闭门觅句陈无己，对客挥毫秦少游。
 正字不知温饱未，西风吹泪古藤州。


     《王充道送水仙花五十支》

 凌波仙子生尘袜，水上轻盈步微月。
 是谁招此断肠魂，种作寒花寄愁绝。
 含香体素欲倾城，山矾是弟梅是兄。
 坐对真成被花恼，出门一笑大江横。


         《登快阁》

 痴儿了却公家事，快阁东西倚晚晴。
 落木千山天远大，澄江一道月分明。
 朱弦已为佳人绝，青眼聊因美酒横。
 万里归船弄长笛，此心吾与白鸥盟。


         《寄黄几复》

 我居北海君南海，寄雁传书谢不能。
 桃李春风一杯酒，江湖夜雨十年灯。
 持家但有四立壁，治国不蕲三折肱。
 想得读书头已白，隔溪猿哭瘴烟滕。


     《雨中登岳阳楼望君山》

             其一

 投荒万死鬓毛斑，生入瞿塘滟［氵预］关。
 未到江南先一笑，岳阳楼上对君山。

             其二

 满川风雨独凭栏，绾结湘娥十二鬟。
 可惜不当湖水面，银山堆里看青山。


     黄庭坚《弈棋二首呈任渐》

             其一

 偶无公事负朝暄，三百枯棋共一樽。
 坐隐不知岩穴乐，手谈胜与俗人言。
 簿书堆积尘生案，车马淹留客在门。
 战胜将骄疑必败，果然终取敌兵翻。


             其二

 偶无公事客休时，席上谈兵校两棋。
 心似蛛丝游碧落，身如蜩甲化枯枝。
 湘东一目诚甘死，天下中分尚可持。
 谁谓吾徒犹爱日，参横月落不曾知。


     《喜太守毕朝散致政》

 功名富贵两蜗角，险阻艰难一酒杯。
 百体观来身是幻，万夫争处首先回。


     秦观（１０４９－１１００）

         《春日》

 一夕轻雷落万丝，霁光浮瓦碧参差。
 有情芍药含春泪，无力蔷薇卧晓枝。


     张耒（１０５２－１１１２）

         《偶题》

 相逢记得画桥头，花似精神柳似柔。
 莫谓无情即无语，春风传意水传愁。


     陈师道（１０５３－１１０１）

         《春怀示邻里》

 断墙着雨蜗成字，老屋无僧燕作家，
 剩欲出门追语笑，却嫌归鬓著尘沙。
 风翻蛛网开三面，雷动蜂窠趁两衙。
 屡失南邻春事约，只今容有未开花。


     宋徽宗〔赵佶〕（１０８２－１１３５）

         《宫词》

 新样梳妆巧画眉，窄衣纤体最相宜；
 一时趋向多情远，小阁幽窗静弈棋。


         朱淑真

 （《宋诗纪事》：“号幽栖居士，钱塘人，世
 居桃村。工诗，嫁为市井民妻，不得志殁。”）

         《自责》二首

             其一

 女子弄文诚可罪，那堪咏月更吟风。
 磨穿铁砚非吾事，绣折金针却有功。


             其二

 闷无消遣只看诗，不见诗中话别离。
 添得情怀转萧索，始知伶俐不如痴。


     吕本中（１０８４－１１４５）

         《春日即事》

 病起多情白日迟，强来庭下探花期。
 雪消池馆初春后，人倚栏杆欲暮时。
 乱蝶狂蜂俱有意，兔葵燕麦自无知。
 池边垂柳腰支活，折尽长条为寄谁？


         《暮步至江上》

 客事久输鹦鹉杯，春愁如接凤凰台。
 树阴不碍帆影过，雨气却随潮信来。
 山似故人堪对饮，花如遗恨不重开。
 雪篱风榭年年事，辜负风光取次回。


     曾几（１０８４－１１６６）

         《三衢道中》

 梅子黄时日日晴，小溪泛尽却山行。
 绿阴不减来时路，添得黄鹂四五声。


         《寓居吴兴》

 相对真成泣楚囚，遂无末策到神州。
 但知绕树如飞鹊，不解营巢似拙鸠。
 江北江南犹断绝，秋风秋雨敢淹留？
 低回又作荆州梦，落日孤云始欲愁。


     陈与义（１０９０－１１３８）

         《襄邑道中》

 飞花两岸照船红，百里榆堤半日风。
 卧看满天云不动，不知云与我俱东。


         《雨晴》

 天缺西南江面清，纤云不动小滩横。
 墙头语鹊衣犹湿，楼外残雷气未平。
 尽取微凉供稳睡，急搜奇句报新晴。
 今宵绝胜无人共，卧看星河尽意明。


         《伤春》

 庙堂无计可平戎，坐使甘泉照夕峰。
 初怪上都闻战马，岂知穷海看飞龙。
 孤臣霜发三千丈，每岁烟花一万重。
 稍喜长沙向延阁，疲兵敢犯犬羊锋。


     陆游（１１２５－１２１０）

         《临安春雨初霁》

 世味年来薄似纱，谁令骑马客京华。
 小楼一夜听春雨，深巷明朝卖杏花。
 矮纸斜行闲作草，晴窗细乳戏分茶。
 素衣莫起风尘叹，犹及清明可到家。


         《金错刀行》

 黄金错刀白玉装，夜穿窗扉出光芒。
 丈夫五十功未立，提刀独立顾八荒。
 京华结交尽奇士，意气相期共生死。
 千年史册耻无名，一片丹心报天子。
 尔来从军天汉滨，南山晓雪玉嶙峋。
 呜呼！楚虽三户能亡秦，岂有堂堂中国空无人！


     《夜登白帝城怀少陵先生》

 拾遗白发有谁怜？零落歌诗遍两川。
 人立飞楼今已矣，浪翻孤月尚依然。
 升沈自古无穷事，愚智同归有限年。
 此意凄凉谁共语？岸沙君看去年痕。


         《游山西村》

 莫笑农家腊酒浑，丰年留客足鸡豚。
 山重水复疑无路，柳暗花明又一村。
 萧鼓追随春社近，衣冠简朴古风存。
 从今若许闲乘月，拄杖无时夜叩门。


         《书愤》

 早岁那知世事艰，中垢北望气如山。
 楼船夜雪瓜洲渡，铁马秋风大散关。
 塞上长城空自许，镜中衰鬓已先斑。
 出师一表真名世，千载谁堪伯仲间。


         《沈园》

 城上斜阳画角哀，沈园非复旧池台，
 伤心桥下春波绿，曾是惊鸿照影来。

 梦断香消四十年，沈园柳老不吹绵。
 此身行作稽山土，犹吊遗踪一泫然。


         《自嘲》

 少读诗书陋汉唐，莫年身世寄农桑。
 骑驴两脚欲到地，爱酒一樽常在旁。
 老去形容虽变改，醉来意气尚轩昂。
 太行王屋何由动，堪笑愚公不自量。


         《秋思》

 利欲驱人万火牛，江湖浪迹一沙鸥。
 日长似岁闲方觉，事大如山醉亦休。
 衣杵相望深巷月，井桐摇落故园秋。
 欲舒老眼无高处，安得元龙百尺楼。


         《梅花绝句》

 闻道梅花坼晓风，雪堆遍满四山中。
 何方可化身千亿，一树梅花一放翁。


     《剑门道中遇微雨》

 衣上征尘杂酒痕，远游无处不消魂。
 此身合是诗人未？细雨骑驴入剑门。


         《示儿》

 死去元知万事空，但悲不见九州同。
 王师北定中原日，家祭无忘告乃翁。



     杨万里（１１２７－１２０６）

         《初入淮河》（选一）

 船离洪泽岸头沙，人到淮河意不佳。
 何必桑乾方是远，中流以北即天涯！


     《春晴怀故园海棠》

 竹边台榭水边亭，不要人随只独行。
 乍暖柳条无气力，淡晴花影不分明。
 一番过雨来幽径，无数新禽有喜声。
 只欠翠纱红映肉，两年寒食负先生。


             《霰》

 雪花遣霰作前锋，势破张皇欲暗空。
 筛瓦巧寻疏处漏，跳阶误到暖边融。
 寒声带雨山难白，冷气侵人火失红。
 方讶一冬暄较甚，今宵敢叹卧如弓。


     《闲居初夏午睡起》

 梅子留酸软齿牙，芭蕉分绿与窗纱。
 日长睡起无情思，闲看儿童捉柳花。


         《读严子陵传》

 客星何补汉中兴，空有清风冷似冰。
 早遣阿瞒移汉鼎，人间何处有严陵！


     范成大（１１２６－１１９３）

         《四时田园杂兴》（选一）

 昼出耘田夜绩麻，村庄儿女各当家。
 童孙未解供耕织，也傍桑阴学种瓜。


         《横塘》

 南浦春来绿一川，石桥朱塔两依然。
 年年送客横塘路，细雨垂杨系画船。


     朱熹（１１３０－１２００）

     《活水亭观书有感》

 半亩方塘一鉴开，天光云影共徘徊。
 问渠那得清如许，为有源头活水来。


     姜夔（１１５５－１２２１）

     《除夜自石湖归苕溪》其一

 细草穿沙雪半销，吴宫烟冷水迢迢。
 梅花竹里无人见，一夜吹香过石桥。


     徐玑（１１６２－１２１４）

       《夏日怀友》

 流水阶除静，孤眠得自由。
 月生林欲晓，雨过夜如秋。
 远忆荷花浦，谁吟杜若洲？
 良宵恐无梦，有梦即俱游。


     戴复古（１１６７－？）

         《江村晚眺》

 江头落日照平沙，潮退渔船阁岸斜。
 白鸟一双临水立，见人惊起入芦花。


     赵师秀（１１７０－１２００）

         《约客》

 黄梅时节家家雨，青草池塘处处蛙。
 有约不来过夜半，闲敲棋子落灯花。


     文天祥（１２３６－１２８２）

         《过零丁洋》

 辛苦遭逢起一经，干戈寥落四周星。
 山河破碎风飘絮，身世浮沉雨打萍。
 惶恐滩头说惶恐，零丁洋里叹零丁。
 人生自古谁无死，留取丹心照汗青。


     郑思肖（１２４１－１３１８）

         《二砺》（选一）

 愁里高歌梁公吟，犹如金玉戛商音。
 十年勾践亡吴计，七日包胥哭楚心。
 秋送新鸿哀破国，昼行饥虎啮空林。
 胸中有誓深于海，肯使神州竞陆沉？



            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
