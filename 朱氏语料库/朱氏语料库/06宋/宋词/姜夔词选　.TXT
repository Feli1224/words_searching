\F
　　　　　　　　　◇　姜　◇　夔　◇　词　◇　选　◇

　　　　　　　　　　　　　　（收词３２首）

底本：《全宋词简编》（唐圭璋选编，上海古籍出版社，１９８６）
输入：小李飞刀，北京大学物理系（ljing@ibm320h.phy.pku.edu.cn）
校对：散宜生（Sanyee_Tang@mindlink.bc.ca）


　　０１　点绛唇（燕雁无心）
　　０２　鹧鸪天（京洛风流绝代人）
　　０３　同上（柏绿椒红事事新）
　　０４　同上（巷陌风光纵赏时）
　　０５　同上（忆昨天街预赏时）
　　０６　同上（肥水东流无尽期）
　　０７　同上（辇路珠帘两行垂）
　　０８　杏花天（绿丝低拂鸳鸯浦）
　　０９　玉梅令（疏疏雪片）
　　１０　踏莎行（燕燕轻盈）
　　１１　浣溪沙（雁怯重云不肯啼）
　　１２　霓裳中序第一（亭皋正望极）
　　１３　庆宫春（双浆莼波）
　　１４　齐天乐（庾郎先自吟愁赋）
　　１５　满江红（仙姥来时）
　　１６　一萼红（古城阴）
　　１７　念奴娇（闹红一舸）
　　１８　法曲献仙音（虚阁笼寒）
　　１９　琵琶仙（双浆来时）
　　２０　玲珑四犯（垒鼓夜寒）
　　２１　探春慢（衰草愁烟）
　　２２　八归（芳莲坠纷）
　　２３　扬州慢（淮左名都）
　　２４　长亭怨慢（渐吹尽）
　　２５　淡黄柳（空城晓角）
　　２６　暗香（旧时月色）
　　２７　疏影（苔枝缀玉）
　　２８　惜红衣（簟枕邀凉）
　　２９　凄凉犯（绿杨巷陌）
　　３０　翠楼吟（月冷龙沙）
　　３１　湘月（五湖旧约）
　　３２　永遇乐（云隔迷楼）

　　姜夔简介与集评
　　输入者说明
　　校对者说明


【姜夔词选】∽∽∽∽∽∽∽∽∽∽∽∽∽∽∽∽∽∽∽∽∽∽∽∽∽∽∽∽∽

０１　　点绛唇
￣￣
　　　　丁未冬，过吴松作。

燕雁无心，太湖西畔随云去。数峰清苦，商略黄昏雨。　　第四桥边，拟共天随住。今何许？凭栏怀古，残柳参差舞。

【注释】

燕（yan1）雁：北国燕赵之地的雁。
第四桥：苏州甘泉桥，旁边的泉水曾被评为天下第四泉。
拟共天随住：晚唐诗人陆龟蒙号天随子，住松江，近苏州。当时杨万里等人要用陆的天然情趣，来救江西诗派的瘦硬之风。白石虽是江西人，论诗却是膺服陆龟蒙的。陆龟蒙不羡权贵，恬淡江湖的性格，也很合白石的脾胃。白石曾赋诗，「三生定是陆天随，又向吴松作客归。」


０２　　鹧鸪天
￣￣
　　　　己酉之秋，苕溪记所见。

京洛风流绝代人，因何风絮落溪津。笼鞋浅出鸦头袜，知是凌波缥缈身。　　红乍笑，绿长颦，与谁同度可怜春。鸳鸯独宿何曾惯，化作西楼一缕云。


０３　　鹧鸪天
￣￣
　　　　丁巳元日。

柏绿椒红事事新，隔篱灯影贺年人。三茅钟动西窗晓，诗鬓无端又一春。　　慵对客，缓开门，梅花闲伴老来身。娇儿学作人间字，郁垒神荼写未真。

【注释】

郁垒：此两字繁体笔划甚多，儿童初学字，不易写对。神荼（shen1 shu1）、郁垒（lyu4）是左右门神。


０４　　鹧鸪天
￣￣
　　　　正月十一日观灯。

巷陌风光纵赏时，笼纱未出马先嘶。白头居士无呵殿，只有乘肩小女随。　　花满市，月侵衣，少年情事老来悲。沙河塘上春寒浅，看了游人缓缓归。


０５　　鹧鸪天
￣￣
　　　　元夕不出。

忆昨天街预赏时，柳悭梅小未教知。而今正是欢游夕，却怕春寒自掩扉。　　帘寂寂，月低低，旧情惟有绛都词。芙蓉影暗三更后，卧听邻娃笑语归。


０６　　鹧鸪天
￣￣
　　　　元夕有所梦。

肥水东流无尽期，当初不合种相思。梦中未比丹青见，暗里忽惊山鸟啼。　　春未绿，鬓先丝，人间别久不成悲。谁教岁岁红莲夜，两处沉吟各自知。

【注释】

肥水：东肥河，出合肥西北将军岭，宋时流入巢湖。
红莲：指灯笼。欧阳修元夕词有「纤手染香罗，剪红莲满城开遍」之句。


０７　　鹧鸪天
￣￣
　　　　十六夜出。

辇路珠帘两行垂，千枝银烛舞凄凄。东风历历红楼下，谁识三生杜牧之。　　欢正好，夜何其。明朝春过小桃枝。鼓声渐远游人散，惆怅归来有月知。


０８　　杏花天影
￣￣
　　　　丙午之冬，发沔口，丁未正月二日，道金陵，北望淮楚，风月清
　　　　淑，小舟挂席，容与波上。

绿丝低拂鸳鸯浦，想桃叶当时唤渡。又将愁眼与春风，待去，倚兰桡更少驻。　　金陵路、莺吟燕舞，算潮水知人最苦。满汀芳草不成归，日暮，更移舟向甚处？


０９　　玉梅令（高平调）
￣￣
　　　　石湖家自制此声，未有语实之，命予作。石湖宅南，隔河有圃曰
　　　　苑村，梅开雪落，竹院深静，而石湖畏寒不出，故戏及之。

疏疏雪片，散入溪南苑。春寒锁、旧家亭馆。有玉梅几树，背立怨东风，高花未吐，暗香已远。　　公来领略，梅花能劝，花长好、愿公更健。便揉春为酒，翦雪作新诗，拚一日、绕花千转。


１０　　踏莎行
￣￣
　　　　自沔东来，丁未元日至金陵，江上感梦而作。

燕燕轻盈，莺莺娇软，分明又向华胥见。夜长争得薄情知？春初早被相思染。　　别后书辞，别时针线，离魂暗逐郎行远。淮南皓月冷千山，冥冥归去无人管。

【注释】

燕燕、莺莺：指所爱之人。苏轼赠张先诗，「诗人老去莺莺在，公子归来燕燕忙。」
华胥：梦境。《列子》，“黄帝昼寐而梦，游于华胥氏之国。”
淮南：指合肥，作者有情人在合肥，但他从汉阳去金陵，未能在中途去探望。


１１　　浣溪沙
￣￣
　　　　丙辰岁不尽五日，吴松作。

雁怯重云不肯啼，画船愁过石塘西，打头风浪恶禁持。　　春浦渐生迎棹绿，小梅应长亚门枝；一年灯火要人归。


１２　　霓裳中序第一
￣￣
　　　　丙午岁，留长沙，登祝融，因得其祠神之曲，曰黄帝盐、苏合香
　　　　。又于乐工故书中得商调霓裳曲十八阕，皆虚谱无词。按沈氏乐
　　　　律“霓裳道调”，此乃商调；乐天诗云“散序六阕”，此特两阕
　　　　。未知孰是？然音节闲雅，不类今曲。予不暇尽作，作中序一阕
　　　　传于世。予方羁游，感此古音，不自知其词之怨抑也。

亭皋正望极，乱落江莲归未得，多病却无气力。况纨扇渐疏，罗衣初索。流光过隙，叹杏梁双燕如客。人何在？一帘淡月，仿佛照颜色。　　幽寂，乱蛩吟壁，动庾信清愁似织。沉思年少浪迹，笛里关山，柳下坊陌。坠红无信息，漫暗水涓涓溜碧。漂零久，而今何意，醉卧酒垆侧！


１３　　庆宫春
￣￣
　　　　绍熙辛亥除夕，予别石湖归吴兴，雪后夜过垂虹，尝赋诗云：「
　　　　笠泽茫茫雁影微，玉峰重叠护云衣；长桥寂寞春寒夜，只有诗人
　　　　一舸归。」后五年冬，复与俞商卿、张平甫、①朴翁自封禺同载
　　　　诣梁溪，道经吴松，山寒天迥，云浪四合，中夕相呼步垂虹，星
　　　　斗下垂，错杂渔火，朔吹凛凛，卮酒不能支，朴翁以衾自缠，犹
　　　　相与行吟，因赋此阕，盖过旬涂稿乃定。朴翁咎予无益，然意所
　　　　耽不能自已也。平甫、商卿、朴翁皆工于诗，所出奇诡，予亦强
　　　　追逐之。此行既归，各得五十馀解。

双浆莼波，一蓑松雨，暮愁渐满空阔。呼我盟鸥，翩翩欲下，背人还过木末。那回归去，荡云雪，孤舟夜发。伤心重见，依约眉山，黛痕低压。　　采香径里春寒，老子婆娑，自歌谁答。垂虹西望，飘然引去，此兴平生难遏。酒醒波远，政凝想、明②素袜。如今安在，唯有栏杆，伴人一霎。

【检字】

①　金舌。读 xian1。
②　王当。读 dang1。


１４　　齐天乐（黄钟宫）
￣￣
　　　　丙辰岁，与张功父会饮张达可之堂。闻屋壁间蟋蟀有声，功父约
　　　　予同赋，以授歌者。功父先成，辞甚美。予裴徊末利花间，仰见
　　　　秋月，顿起幽思，寻亦得此。蟋蟀，中都呼为促织，善斗。好事
　　　　者或以二三十万钱致一枚，镂象齿为楼观以贮之。

庾郎先自吟愁赋，凄凄更闻私语。露湿铜铺，苔侵石井，都是曾听伊处。哀音似诉，正思妇无眠，起寻机杼。曲曲屏山，夜凉独自甚情绪？　　西窗又吹夜雨，为谁频断续，相和砧杵？候馆迎秋，离宫吊月，别有伤心无数。豳诗漫舆，笑篱落呼灯，世间儿女。写入琴丝，一声声更苦！

【注释】

庾郎：南北朝时北周文人庾信写哀愁出名。杜甫有诗云，「庾信生平最萧瑟，暮年诗赋动江关。」
铜铺：铜的饰件，装在门上挂门环用。
思妇：思念离人的女子。蟋蟀又名促织，它的叫声使睡不着的女人又起来织布了。
豳（bin1）诗：《诗经・豳风・七月》讲蟋蟀，「七月在野，八月在宇，九月在户，十月蟋蟀入我床下。」
写入琴丝：姜夔自注，“宜政间，有士大夫制《蟋蟀吟》。”


１５　　满江红
￣￣
　　　　满江红旧调用仄韵，多不协律。如末句云「无心扑」三字，歌者
　　　　将“心”字融入去声，方协音律。予欲以平韵为之，久不能成。
　　　　因泛巢湖，闻远岸箫鼓声，问之舟师，云“居人为此湖神姥寿也
　　　　。”予因祝曰：“得一席风径至居巢，当以平韵满江红为迎送神
　　　　曲。”言讫，风与笔俱驶，顷刻而成。末句云「闻佩环」，则协
　　　　律矣。书于绿笺，沉于白浪，辛亥正月晦也。是年六月，复过祠
　　　　下，因刻之柱间。有客来自居巢云：“土人祠姥，辄能歌此词。
　　　　”按曹操至濡须口，孙权遗操书曰：“春水方生，公宜速去。”
　　　　操曰：“孙权不欺孤”，乃撤军还。濡须口与东关相近，江湖水
　　　　之所出入。予意春水方生，必有司之者，故归其功于姥云。

仙姥来时，正一望千顷翠澜。旌旗共乱云俱下，依约前山。命驾群龙金作轭，相从诸娣玉为冠。向夜深、风定悄无人，闻佩环。　　神奇处，君试看。奠淮右，阻江南。遣六丁雷电，别守东关。却笑英雄无好手，一篙春水走曹瞒。又怎知、人在小红楼，帘影间。

【注释】

诸娣：姜夔自注，“庙中列坐如夫人者十三人。”


１６　　一萼红
￣￣
　　　　丙午人日，予客长沙别驾之观政堂。堂下曲沼，沼西负古垣，有
　　　　卢橘幽篁，一径深曲；穿径而南，官梅数十株，如椒如菽，或红
　　　　破白露，枝影扶疏。著屐苍苔细石间，野兴横生，亟命驾登定王
　　　　台，乱湘流入麓山。湘云低昂，湘波容与，兴尽悲来，醉吟成调。

古城阴，有官梅几许，红萼未宜簪。池面冰胶，墙腰雪老，云意还又沉沉。翠藤共闲穿径竹，渐笑语惊起卧沙禽。野老林泉，故王台榭，呼唤登临。　　南去北来何事？荡湘云楚水，目极伤心。朱户黏鸡，金盘簇燕，空叹时序侵寻。记曾共西楼雅集，想垂杨还袅万丝金。待得归鞍到时，只怕春深。


１７　　念奴娇
￣￣
　　　　予客武陵，湖北宪治在焉。古城野水，乔木参天，予与二三友日
　　　　荡舟其间，薄荷花而饮，意象幽闲，不类人境。秋水且涸，荷叶
　　　　出地寻丈，因列坐其下，上不见日，清风徐来，绿云自动，间于
　　　　疏处窥见游人画船，亦一乐也。①来吴兴，数得相羊荷花中。又
　　　　夜泛西湖，光景奇绝，故以此句写之。

闹红一舸，记来时、尝与鸳鸯为侣。三十六陂人未到，水佩风裳无数。翠叶吹凉，玉容销酒，更洒菰蒲雨。嫣然摇动，冷香飞上诗句。　　日暮青盖亭亭，情人不见，争忍凌波去。只恐舞衣寒易落，愁入西风南浦。高柳垂阴，老鱼吹浪，留我花间住。田田多少，几回沙际归路。

【检字】

①　去曷。读 qie4 。


１８　　法曲献仙音
￣￣
　　　　张彦功官舍在铁冶岭上，即昔之教访使舍。高斋下瞰湖山，光景
　　　　奇绝。予数过之，为赋此。

虚阁笼寒，小帘通月，暮色偏怜高处。树隔离宫，水平驰道，湖山尽入尊俎。奈楚客，淹留久，砧声带愁去。　　屡回顾，过秋风未成归计。谁念我、重见冷枫红舞。唤起淡妆人，问逋仙今在何许？象笔鸾笺，甚而今、不道秀句。怕平生幽恨，化作沙边烟雨。


１９　　琵琶仙
￣￣
　　　　《吴都赋》云：「户藏烟浦，家具画船」，唯吴兴为然，春游之
　　　　盛，西湖未能过也。己酉岁，予与萧时父载酒南郭，感遇成歌。

双浆来时，有人似、旧曲桃根桃叶。歌扇轻约飞花，娥眉正奇绝。春渐远，汀洲自绿，更添了、几声啼①。十里扬州，三生杜牧，前事休说。　　又还是、宫烛分烟，奈愁里匆匆换时节。都把一襟芳思，与空阶榆荚。千万缕、藏鸦细柳，为玉尊、起舞回雪。想见西出阳关，故人初别。

【检字】

①　决换鸟旁，鸟在右边。读 jue2 。


２０　　玲珑四犯
￣￣
　　　　越中岁暮，闻箫鼓感怀。

垒鼓夜寒，垂灯春浅，匆匆时事如许！倦游欢意少，俯仰悲今古。江淹又吟恨赋，记当时、送君南浦。万里乾坤，百年身世，唯有此情苦。　　扬州柳垂官路，有轻盈换马，端正窥户。酒醒明月下，梦逐潮声去。文章信美知何用，漫赢得天涯羁旅。教说与，春来要、寻花伴侣。


２１　　探春慢
￣￣
　　　　予自孩幼从先人宦于古沔，女须因嫁焉。中去复来几二十年，岂
　　　　惟姊弟之爱，沔之父老儿女子亦莫不予爱也。丙午冬，千岩老人
　　　　约予过苕①，岁晚乘涛载雪而下，顾念依依，殆不能去。作此曲
　　　　别郑次皋、辛克清、姚刚中诸君。

衰草愁烟，乱鸦送日，风沙回旋平野。拂雪金鞭，欺寒茸帽，还记章台走马。谁念漂零久，漫赢得幽怀难写。故人清沔相逢，小窗间共情话。　　长恨离多会少，重访问竹西，珠泪盈把。雁碛波平，渔汀人散，老去不堪游冶。无奈苕溪月，又照我扁舟东下。甚日归来，梅花零乱春夜。

【检字】

①　言加雨头。读 zha4 。浙江吴兴东苕溪、西苕溪合流后称①溪。


２２　　八归
￣￣
　　　　湘中送胡德华。

芳莲坠纷，疏桐吹绿，庭院暗雨乍歇。无端抱影销魂处，还见①墙萤暗，藓阶蛩切。送客重寻西去路，问水面琵琶谁拨。最可惜一片江山，总付与啼②。　　长恨相从未款，而今何事，又对西风离别。渚寒烟淡，棹移人远，缥缈行舟如叶。想文君望久，倚竹愁生步罗袜。归来后，翠尊双饮，下了珠帘，玲珑闲看月。

【检字】

①　条的繁体加竹头。读 xiao3，小竹子。
②　决换鸟旁，鸟在右边。读 jue2 。


２３　　扬州慢
￣￣
　　　　淳熙丙申正日，予过维扬。夜雪初霁，荠麦弥望。入其城则四壁
　　　　萧条，寒水自碧，暮色渐起，戍角悲吟。予怀怆然，感慨今昔，
　　　　因自度此曲。千岩老人以为有《黍离》之悲也。

淮左名都，竹西佳处，解鞍少驻初程。过春风十里，尽荠麦青青。自胡马窥江去后，废池乔木，犹厌言兵。渐黄昏、清角吹寒，都在空城。　　杜郎俊赏，算而今重到须惊。纵豆蔻词工，青楼梦好，难赋深情。二十四桥仍在，波心荡冷月无声。念桥边红药，年年知为谁生。

【注释】

淮左：宋在苏北和江淮设淮南东路和淮南西路，淮南东路又称淮左。
竹西：扬州城东一亭名，景色清幽。
春风十里：借指昔日扬州的最繁华处。杜牧《赠别》，「娉娉袅袅十三馀，豆蔻梢头二月初。春风十里扬州路，卷上珠帘总不如。」这首诗也就是下阙的“豆蔻词”。
胡马窥江：１１２９年和１１６１年，金兵两次南下，扬州都遭惨重破坏。这首词作于１１７６年。
杜郎：唐朝诗人杜牧，他以在扬州诗酒清狂著称。
青楼梦：杜牧《遗怀》，「十年一觉扬州梦，赢得青楼薄□〔幸加人旁〕名。」
二十四桥：在扬州西郊，传说有二十四美人吹箫于此。杜牧有诗云，「二十四桥明月夜，玉人何处教吹箫。」
桥边红药：二十四桥又名红药桥，桥边生红芍药。


２４　　长亭怨慢（中吕宫）
￣￣
　　　　予颇喜自制曲，初率意为长短句，然后协以律，故前後阕多不同
　　　　。桓大司马云：「昔年种柳，依依汉南，今看摇落，凄怆江潭，
　　　　树犹如此，人何以堪！」此语予深爱之。

渐吹尽、枝头香絮，是处人家，绿深门户。远浦萦回，暮帆零乱向何许。阅人多矣，谁得似长亭树。树若有情时，不会得青青如此。　　日暮，望高城不见，只见乱山无数。韦郎去也，怎忘得玉箫分付。第一是早早归来，怕红萼无人为主！算空有并刀，难翦离愁千缕。

【注释】

昔年种柳：此处引语出自庾信《枯树赋》，故事则在《世说新语》，“〔东晋〕桓公北征，经金城，前为琅琊王时种柳，皆已十围，慨然曰：‘木犹如此，人何以堪？’”


２５　　淡黄柳（正平调近）
￣￣
　　　　客居合肥南城赤阑桥之西，巷陌凄凉，与江左异，唯柳色夹道，
　　　　依依可怜。因度此阕，以纾客怀。

空城晓角，吹入垂杨陌。马上单衣寒恻恻。看尽鹅黄嫩绿，都是江南旧相识。　　正岑寂，明朝又寒食。强摧酒、小桥宅。怕梨花落尽成秋色。燕燕飞来，问春何在，唯有池塘自碧。


２６　　暗香
￣￣
　　　　辛亥之冬，予载雪诣石湖。止既月，授简索句，且征新声，作此
　　　　两曲。石湖把玩不已，使工妓隶习之，音节谐婉，乃名之曰《暗
　　　　香》《疏影》。

旧时月色，算几番照我，梅边吹笛。唤起玉人，不管清寒与攀摘。何逊而今渐老，都忘却春风词笔。但怪得竹外疏花，香冷入瑶席。　　江国，正寂寂。叹寄与路遥，夜雪初积。翠尊易泣，红萼无言耿相忆。长记曾携手处，千树压西湖寒碧。又片片、吹尽也，几时见得。

【注释】

何逊：南朝梁人，能诗，以爱梅闻名。何逊曾作《扬州法曹梅花盛开》云，「兔园标物序，惊时最是梅。」后迁官，因爱扬州之梅，要求转任扬州。这里作者以何逊自比。
春风词笔：何逊《咏春风》，「可闻不可见，能重复能轻。镜前飘落粉，琴上响馀声。」
寄与：这里暗用南朝宋人陆凯的《赠范晔诗》，「折花逢驿使，寄与陇头人。江南无所有，聊赠一枝春。」陆凯所折的花是梅花。
千树压西湖：宋时西湖孤山遍植梅花。


２７　　疏影
￣￣
苔枝缀玉，有翠禽小小，枝上同宿。客里相逢，篱角黄昏，无言自倚修竹。昭君不惯胡沙远，但暗忆、江南江北。想佩环、月夜归来，化作此花幽独。　　犹记深宫旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨、玉龙哀曲。等恁时、重觅幽香，已入小窗横幅。

【注释】

苔枝缀玉：范成大（即小序中提到的石湖）《梅谱》说他家乡的古梅“苔须垂于枝间，或长数寸。”
客里：白石是江西人，当时住苏州。
倚修竹：杜甫《佳人》，「天寒翠袖薄，日暮倚修竹。」这里把梅花比作美人。
佩环月夜归来：杜甫吟昭君云，「环佩空归月夜魂。」
深宫旧事：《太平御览》引《杂五行书》，“宋武帝女寿阳公主人日卧于含章殿檐下，梅花落公主额上，成五出花，拂之不去。皇后留之，看得几时。经三日，洗之乃落。宫女奇其异，竞效之，今梅花妆是也。”
盈盈、金屋：《古诗十九首》，「盈盈楼上女，皎皎当窗牖。……荡子行不归，空床难独守。」又《汉武故事》记武帝幼时对姑母说，“若得阿娇（武帝表妹）作妇，当作金屋贮之。”
玉龙、哀曲：玉龙是笛子名，哀曲指曲子《梅花落》。李白有诗云，「黄鹤楼中吹玉笛，江城五月落梅花。」


２８　　惜红衣
￣￣
　　　　吴兴号水晶宫，荷花盛丽。陈简斋云：「今年何以报君恩，一路
　　　　荷花相送到青墩。」亦可见矣。丁末之夏，予游千岩，数往来红
　　　　香中，自度此曲，以无射宫歌之。

簟枕邀凉，琴书换日，睡馀无力。细洒冰泉，并刀破甘碧。墙头换酒，谁问讯城南诗客。岑寂，高柳晚蝉，说西风消息。　　虹梁水陌，鱼浪吹香，红衣半狼藉。维舟试望，故国眇天北。可惜渚边沙外，不共美人游历。问甚时同赋，三十六陂秋色。


２９　　凄凉犯
￣￣
　　　　合肥巷陌皆种柳，秋风夕起骚骚然。予客居阖户，时闻马嘶，出
　　　　城四顾，则荒烟野草，不胜凄黯，乃著此解。琴有凄凉调，假以
　　　　为名。凡曲言犯者，谓以宫犯商、商犯宫之类，如道调宫上“字
　　　　”住，双调宫亦“上”字住，所住字同，故道调曲中犯双调，或
　　　　于双调曲中犯道调，其他准此。唐人乐书云：“犯有正旁偏侧，
　　　　宫犯宫为正，宫犯商为旁，宫犯角为偏，宫犯羽为侧。”此说非
　　　　也，十二宫所住字各不同，不容相犯。十二宫特可犯商、角、羽
　　　　耳。予归行都，以此曲示国工田正德，使以哑①栗吹之，其韵极
　　　　美。亦曰瑞鹤仙影。

绿杨巷陌秋风起，边城一片离索。马嘶渐远，人归甚处，戍楼吹角。情怀正恶，更蓑草寒烟淡薄。似当时、将军部曲，迤逦度沙漠。　　追念西湖上，小舫携歌，晚花行乐。旧游在否，想如今、翠凋红落。漫写羊裙，等新雁来时系著。怕匆匆、不肯寄与误后约。

【检字】

①　上咸下角。读 bi4。


３０　　翠楼吟（双调）
￣￣
　　　　淳熙丙午冬，武昌安远楼成，与刘去非诸友落之，度曲见志。予
　　　　去武昌十年，故人有泊舟鹦鹉洲者，闻小姬歌此词，问之，颇能
　　　　道其事，还吴为予言之。兴怀昔游，且伤今之离索也。

月冷龙沙，尘清虎落，今年汉①初赐。新翻胡部曲，听毡幕元戎歌吹。层楼高峙。看栏曲萦红，檐牙飞翠。人姝丽，粉香吹下，夜寒风细。　　此地，宜有词仙，拥素云黄鹤，与君游戏。玉梯凝望久，叹芳草萋萋千里。天涯情味，仗酒祓清愁，花销英气。西山外，晚来还卷、一帘秋霁。

【检字】

①　酉甫。读 pu2。


３１　　湘月
￣￣
　　　　长溪杨胜伯典长沙楫棹，居濒湘江，窗间所见，如燕公、郭熙画
　　　　图，卧起幽适。丙午七月既望，声伯约予与赵景鲁、景望、萧和
　　　　父、裕父、时父、恭父，大舟泛湘。放乎中流，山水空寒，烟月
　　　　交映，凄然其为秋也。坐客皆小冠①服，或弹琴，或浩歌，或自
　　　　酌，或援笔搜句。予度此曲，即念奴娇之隔指声也，于双调中吹
　　　　之。隔指亦谓之“过腔”，见晁无咎集，凡能吹竹者便能过腔也。

五湖旧约，问经年底事，长负清景。暝入西山，渐唤我一叶夷犹乘兴。倦网都收，归禽时度，月上汀洲冷。中流容与，画桡不点清镜。　　谁解唤起湘灵，烟鬟雾鬓，理哀弦鸿阵。玉麈谈玄，叹坐客多少风流名胜。暗柳萧萧，飞星冉冉，夜久知秋信。鲈鱼应好，旧家乐事谁省。

【检字】

①　束加丝旁。读 shu1 ，纺粗丝。


３２　　永遇乐
￣￣
　　　　次稼轩北固楼词韵

云隔迷楼，苔封很石，人向何处？数骑秋烟，一篙寒汐，千古空来去。使君心在，苍崖绿嶂，苦被北门留住。有尊中酒差可饮，大旗尽绣熊虎。　　前身诸葛，来游此地，数语便酬三顾。楼外冥冥，江皋隐隐，认得征西路。中原生聚，神州耆老，南望长淮金鼓。问当时依依种柳，至今在否？

【注释】

迷楼：在扬州，为隋炀帝下江南时所建。镇江与扬州隔江相望。
很石：北固山甘露寺中的一块石头，据说孙权和刘备曾经坐在上面共商大计。
使君：指辛弃疾，辛曾任福建安抚使。这时稼轩已在上饶隐居逾十年，故称之「心在苍崖绿嶂」。
北门：指镇江，当时是抗金的北疆门户。
有尊中酒差可饮：东晋桓温曰，“京口酒可饮，箕可使，兵可用。”这里以桓温喻稼轩。
认得征西路：桓温曾拜征西大将军。稼轩是从山东退到江南的，熟悉北方的山川形势，他自已也在《永遇乐・京口北固亭怀古》中说，「望中犹记，烽火扬州路。」
依依种柳：见《长亭怨慢》注。


【附录】∽∽∽∽∽∽∽∽∽∽∽∽∽∽∽∽∽∽∽∽∽∽∽∽∽∽∽∽∽∽∽

◆　姜夔简介与集评
￣￣￣￣￣￣￣￣￣

姜夔（约１１５５年－－约１２２１年），字尧章，鄱阳（今江西波阳县）人。父知汉阳县，夔幼随宦，往来沔、鄂几二十年。淳熙间，客湖南，萧德操爱其词，妻以兄子，因寓湖州，自号白石道人。会上书乞正太常雅乐，得免解，讫不第，以布衣终。有词集传世。

宋・张炎《词源》卷下：“姜白石词如野云孤飞，去留无迹。”

宋・黄升《中兴以来绝妙词选》卷六：“白石道人，中兴诗家名流，词极精妙，不减清真乐府，其间高处，有美成所不能及。”

清・汪森《词综》序：“西蜀南唐而后，作者日盛，宣和君臣，转相矜尚，曲调愈多，流派因之亦别。短长互见，言情者或失之俚，使事者或失之伉。鄱阳姜夔出，句琢字练，归于醇雅。于是史达祖、高观国羽翼之；张辑、吴文英师之于前；赵以夫、蒋捷、周密、陈允衡，王沂孙、张炎、张翥效之于后，譬之于乐，舞《□〔削加竹头〕》至于九变，而词之能事毕矣。”

清・周济《宋四家词选》序论：“白石脱胎稼轩，变雄健为清刚，变驰骤为疏宕。盖二公皆极热中，故气味吻合。辛宽姜窄，宽故容藏，窄故斗硬。”

清・刘熙载《艺概》卷四：“白石才子之词，稼轩豪杰之词。才子、豪杰，各从其类爱之，强论得失，皆偏辞也。姜白石词幽韵冷香，令人挹之无尽。拟诸形容，在乐则琴，在花则梅也。”

清・陈廷焯《白雨斋词话》卷二：“姜尧章词，清虚骚雅，每于伊郁中饶蕴藉，清真之劲敌，南宋一大家也。梦窗、玉田诸人，未易接武。”


◆　输入者说明
￣￣￣￣￣￣￣

各位网友：

　　大家好！我是输入《姜夔词选》的“小李飞刀”。由于我的Ｗｉｎｖｎ有问题，死活发不出这么“长”的文章！于是借用同学的Ｗｉｎｎｘ，这么一来，连同学的Ｎａｍｅ也借用过来了。我在这里说明一下，也好自己肯定一下自己得成绩，也希望大家能给予鼓励和帮助。

　　文中注明（音同）者，乃知其音而电“脑”中无字也！由于原文乃繁体，且有不少罕用汉字，因此，虽然竭尽全力，也未能一一对号入座！还望大家海涵！

“小李飞刀”，一九九五年六月四日于燕园输完！


◆　校对者说明
￣￣￣￣￣￣￣

　　按夏承焘《姜白石词编年笺校》（中华书局，１９５８年）校对。加了输入者略去的姜夔写在词前的序。为了增加屏幕的信息量，改变了原来的以韵断行的排列。对ＧＢ没有的字，尽量以在Ｂｉｇ５里也可阅读的方式说明。前年本人在网上介绍过白石词，绝大部分注解是从那些帖子里移过来的；只对个别词句，如“郁垒、神荼”，加了新注。

――散宜生　于枫叶之国、夜雨之都
〔１９９５－０６－１０〕

〔完〕


            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
