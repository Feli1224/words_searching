#篇名:论诗三十首
#类型:诗;南宋
#时代:6

                        论诗三十首(金・元好问)

       （丁丑岁三乡作）

        （金）元好问

汉谣魏什久纷纭，正体无人与细论。
谁是诗中疏凿手，暂教泾渭各清浑。

曹刘坐啸虎生风，四海无人角两雄。
可惜并州刘越石，不教横槊建安中。

邺下风流在晋多，壮怀犹见缺壶歌。
风云若恨张华少，温李新声奈尔何？
（钟嵘评张华诗，恨其儿女情多，风云气少。）

一语天然万古新，豪华落尽见真淳。
南窗白日羲皇上，未害渊明是晋人。
（柳子厚，晋之谢灵运；陶渊明，唐之白乐天。）

纵横诗笔见高情，何物能浇块垒平。
老阮不狂谁会得，出门一笑大江横。

心画心声总失真，文章仍复见为人。
高情千古闲居赋，争信安仁拜路尘！

慷慨歌谣绝不传，穹庐一曲本天然。
中州万古英雄气，也到阴山敕勒川。

沈宋横驰翰墨场，风流初不废齐梁。
论功若准平吴例，合着黄金铸子昂。

斗靡夸多费览观，陆文犹恨冗于潘。
心声只要传心了，布谷澜翻可是难。
（陆芜而潘净，语见《世说》）

排比铺张特一途，藩篱如此亦区区。
少陵自有连城璧，争奈微之识〖石武〗〖石夫〗。
（事见元稹《子美墓志》）

眼处心生句自神，暗中摸索总非真。
画图临出秦川景，亲到长安有几人？

望帝春心托杜鹃，佳人锦色怨华年。
诗家总爱西昆好，独恨无人作郑笺。

万古文章有坦途，纵横谁似玉川卢。
真书不入今人眼，儿辈从教画鬼符。

出处殊途听所安，山林何得贱衣冠？
华歆一掷金随重，大是渠侬被眼谩。

笔底银河落九天，何曾憔悴饭山前。
世间东抹西涂手，枉着书生待鲁连。

切切秋虫万古情，灯前山鬼泪纵横。
鉴湖春好无人赋，岸夹桃花锦浪生。

切响浮声发巧深，研摩虽苦果何心！
浪翁水乐无宫徵，自是云山韶□（“镬”换三点水）音。
（水乐，次山事。又其《〖矣欠〗乃曲》云：“停桡静听
曲中意，好似云山韶□音”）

东野穷愁死不休，高天厚地一诗囚。
江山万古潮阳笔，合在元龙百尺楼。

万古幽人在涧阿，百年孤愤竟如何？
无人说与天随子，春草输赢校几多？
（天随子诗：“无多药草在南荣，合有新苗次第生。稚子
不知名品上，恐随春草斗输赢。”）

谢客风容映古今，发源谁似柳州深？
朱弦一拂遗音在，却是当年寂寞心。

窘步相仍死不前，唱酬无复见前贤。
纵横正有凌云笔，俯仰随人亦可怜。

奇外无奇更出奇，一波才动万波随。
只知诗到苏黄尽，沧海横流却是谁？

曲学虚荒小说欺，俳谐怒骂岂诗宜？
今人合笑古人拙，除却雅言都不知。

有情芍药含春泪，无力蔷薇卧晚枝。
拈出退之山石句，始知渠是女郎诗。

乱后玄都失古基，看花诗在只堪悲。
刘郎也是人间客，枉向东风怨兔葵。

金人洪炉不厌频，精真那计受纤尘。
苏门果有忠臣在，肯放坡诗百态新。

百年才觉古风回，元〖礻右〗诸人次第来。
讳学金陵犹有说，竟将何罪废欧梅？

古雅难将子美亲，精纯全失义山真。
论诗宁下涪翁拜，未作江西社里人。

池塘春草谢家春，万古千秋五字新。
传语闭门陈正字，可怜无补费精神！

撼树蚍蜉自觉狂，书生技痒爱论量。
老来留得诗千首，却被何人校短长？

输入：方舟子


            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
