#篇名:新论
#类型:论;东汉
#时代:3

                 《新论》(东汉・桓谭)

                汉・桓谭 著
   上海人民出版社1967年6月第一版，70页，36，000字


目录

新论卷上
  本造第一
  王霸第二
  求辅第三
  言体第四
  见徵第五
新论卷中
  谴非第六
  启寤第七
  祛蔽第八
  正经第九
  识通第十
新论卷下
  离事第十一
  道赋第十二
  辨惑第十三
  述策第十四
  闵友第十五
  琴道第十六
补遗

                V.1 新论卷上
                §本造第一
    秦吕不韦请迎高妙，作《吕氏春秋》。汉之淮南王聘天下辩通，以著篇章 。书成，皆布之都市，悬置千金，以延示众士，而莫能有变易者，乃其事约艳，体具而言微也。
    董仲舒专精於述古，年至六十余，不窥园井菜。余为《新论》，术辨古今，亦欲兴治也，何异《春秋》褒贬邪！今有疑者，所谓蚌异蛤、二五为非十也。谭见刘向《新序》、陆贾《新语》，乃为《新论》。庄周寓言，乃云「尧问孔子」；《淮南子》云「共工争帝，地维绝」，亦皆为妄作。故世人多云短书不可用。然论天间，莫明於圣人，庄周等虽虚诞，故当采其善，何云尽弃邪！ (P.1)
                §王霸第二
    夫上古称三皇、五帝，而次有三王、五霸，此皆天下君之冠首也。故言三皇以道治，而五帝用德化；三王由仁义，五霸用权智。其说之曰：无制令刑罚，谓之皇；有制令而无刑罚，谓之帝；赏善诛恶，诸侯朝事，谓之王；兴兵众，约盟誓，以信义矫世，谓之霸。王者，往也，言其惠泽优游，天下归往也。五帝以上久远，经传无事，唯王霸二盛之美，以定古今之理焉。夫王道之治，先除人害，而足其衣食，然後教以礼仪，而威以刑诛，使知好恶去就，是故大化四凑，天下安乐，此王者之术。霸功之大者，尊君卑臣，权统由一，政不二门，赏罚必信，法令著明，百官修理，威令必行，此霸者之术。王道纯粹，其德如彼；霸道驳杂，其功如此；俱有天下，而君万民，垂统子孙，其实一也。 (P.2)
    汤、武则久居诸侯方伯之位，德惠加於百姓。
    夫王道之主，其德能载，包含以统乾元也。
    儒者或曰：「图王不成，其弊亦可以霸」。此言未是也。传曰：「孔氏门人，五尺童子，不言五霸事者，恶其违仁义而尚权诈也」。 (P.3)
                §求辅第三
    治国者，辅作之本，其任用咸得大才。大才乃主之股肱羽翮也。
    王公大人则嘉得良师明辅，品庶凡民则乐畜仁贤哲士，皆国之柱栋而人之羽翼。
    王者易辅，霸者难佐。
    昔殷之伊尹，周之太公，秦之百里奚，虽咸有大才，然皆年七十余，乃升为王霸师。
    昔秦王见周室之失统，丧权於诸侯，自以当保有九州，见万民碌碌，犹群羊聚猪，皆可以竿而驱之，故遂自恃，不任人、封立诸侯。及陈胜、楚、汉，咸由布衣，非封君有土，而并共灭秦，遂以败也。高帝既定天下，念项王从函谷入，而己由武关到，推却关，修强守御，内充实三军，外多发屯戍，设穷治党与之法，重悬告反之赏。及王翁之夺取，乃不犯关梁厄塞， (P.4)而坐得其处。王翁自见以专国秉政得之，即抑重臣，收下权，使事无大小深浅，皆断决於己身。及其失之，人不从大臣生焉。更始帝见王翁以失百姓心亡天下，既西到京师，恃民悦喜，则自安乐，不听纳谏臣谋士，赤眉围其外，而近臣反城，遂以破败。由是观之，夫患害奇邪不一，何可胜为设防量备哉？防备之善者，则唯量贤智大材，然後先见豫图，遏将救之耳。
    明镜，龟策也。章程，斛斗也。铨衡，丈尺也。
    维针艾方药者，已病之具也，非良医不能以愈人。材能德行者，治国之器也，非明君不能以立功。医无针药，可作为求买,以行术伎，不须必自有也。君无材德，可选任明辅，不待必躬能也。由是察焉，则材能德行，国之针药也，其得立功效，乃在君辅。传曰：「得十良马，不如得一伯乐；得十利剑，不如得一欧冶」。多得善物，不如少得能知物。知物者之致善珍，诊益广，非特止於十也。
    朝九州之俊。
    昔尧试舜於大麓者，乃领录天下之事，如今之尚书官矣。宜得大贤智，乃可使处议持平焉。 (P.5)
    昔周公光崇周道，泽被四表。
    治狱如水。
    夫圣人乃千载一出，贤人君子所想思而不可得见者也。
    切直忠正，则汲黯之敢谏诤也。
    前世俊士，立功垂名，图画於殿阁宫省，此乃国之大宝，亦无价矣。虽积和璧，累夏璜，囊隋侯，箧夜光，未足喻也。伊、吕、良、平，何世无之？但人君不知，群臣勿用也。
    捕猛兽者，不使美人举手；钓巨鱼者，不使稚子轻预。非不亲也，力不堪也。奈何万乘之主而不择人哉？
    传记言：魏牟北见赵王，王方使冠工制冠於前，问治国於牟。对曰：「大王诚能重国若此二尺纵，则国治且安」。王曰：「国所受於先人，宗庙社稷至重，而比之二尺纵，何也？」牟曰：「大王制冠，不使亲近，而必求良工者，非为其败纵而冠不成与？今治国不善，则社稷不安，宗庙不血食。大王不求良士，而任使其私爱，此非轻国於二尺纵之制耶？」 (P.6)王无以应。
    凡人性难极也，难知也；故其绝异者，常为世俗所遗失焉。
    薛翁者，长安善相马者也。於边郡求得骏马，恶貌而正走，名骥子。骑以入市，去来人不见也。后劳问之，因请观马。翁曰：「诸卿无目，不足示也。」
    夫畜生贱也，然有尤善者，皆见记识。故马称骅骝、骥、，牛誉郭椒、丁栎。
    贤有五品：谨敕於家事，顺悌於伦党，乡里之士也；作健晓惠，文史无害，县廷之士也；信诫笃行，廉平公，理下务上者，州郡之士也；通经术，名行高，能达於从政，宽和有固守者，公辅之士也；才高卓绝，疏殊於众，多筹大略，能图世建功者，天下之士也。
    居家循理，乡里和顺，出入恭敬，言语谨逊，谓之善士。
    言求取辅佐之术，既得之，又有大难三，而止善二。为世之事，中庸多，大材少， (P.7)少不胜众，一口不能与一国讼，持孤特之论，干雷同之计，以疏贱之处，逆贵近之心，则万不合，此一难也。夫建踔殊。为非常，乃世俗所不能见也，又使明智图事，而与众平之，亦必不足，此二难也。既听纳，有所施行，而事未及成，谗人随而恶之，即中道狐疑，或使言者还受其尤，此三难也。智者尽心竭言，以为国造事，众间之，则反见疑，壹不当合，遂被谮想，虽有十善，隔以一恶去，此一止善也。材能之士，世所嫉妒，遭遇明君，乃壹兴起，既幸得之，又复随众，弗与知者，虽有若仲尼，犹且出走，此二止善也。是故非君臣致密坚固，割心相信，动无间疑，若伊、吕之见用，传说通梦，管、鲍之信任，则难以遂功竟意矣。又说之言，亦甚多端，其欲观使者，则以古之贤辅厉主，欲间疏别离，则以专权危国者论之。盖父子至亲，而人主有高宗、孝己之设，及景、武时栗、卫太子之事；忠臣高节，时有龙逢、比干、伍员、晁错之变；比类众多，不可尽记，则事曷可为邪？庸易知邪？虽然，察前世已然之效，可以观览，亦可以为戒。维诸高妙大材之人，重时遇咎，皆欲上与贤侔，而垂荣历载，安肯毁明废义，而为不轨恶行乎？若夫鲁连解齐、赵之金封，虞卿捐万户与国相，乃乐以成名肆志，岂复干求便辟趋利耶？览诸邪背叛之臣，皆小辨贪饕之人也， (P.8)大材者莫有焉。由是观之，世间高士材能绝异者，其行亲任亦明矣，不主乃意疑之也！如不能听纳，施行其策，虽广知得，亦终无益也。
    贾谊不左迁失志，则文彩不发。淮南不贵盛富饶，则不能广聘骏士，使著文作书。太史公不典掌书记，则不能条悉古今。扬雄不贫，则不能作玄、言。
    殷之三仁，皆暗於前而章於後，何益於事？何补於君？
    谓扬子云曰：「如後世复有圣人，徒知其材能之胜己，多不能知其圣与非圣人也。」子云曰：「诚然。」 (P.9)
                §言体第四凡人耳目所闻见，心意所知识，性情所好恶，利害所去就，亦皆同务焉。若材能有大小，智略有深浅，听明有暗照，质行有薄厚，亦则异度焉。非有大材深智，则不能见其大体。大体者，皆是当之事也。夫言是而计当，遭变而用权，常守正，见事不惑，内有度量，不可倾移而诳以谲异，为知大体矣。如无大材，则虽威权如王翁，察慧如公孙龙，敏给如东方朔，言灾异如京君明，及博见多闻，书至万篇，为儒教授数百千人，只益不知大体焉。维王翁之过绝世人有三焉：其智足以饰非夺是，辨能穷诘说士，威则震惧群下，又数阴中不快己者。故群臣莫能抗答其论，莫敢干犯匡谏，卒以致亡败，其不知大体之祸也。
    帝王之大体者，则高帝是矣。高帝曰：「张良、萧何、韩信，此三子者，皆人杰也。吾能用之，故得天下。」此其知大体之效也。
    王翁始秉国政，自以通明贤圣，而谓群下才智莫能出其上。是故举措兴事，辄欲自信任，不肯与诸明习者通共，苟直意而发，得之而用，是以稀获其功效焉。 (P.11)故卒遇破亡。此不知大体者也。
    高帝怀大智略，能自揆度，群臣制事定法，常谓曰：「庳而勿高也，度吾所能行为之。」宪度内疏，政合於时，故民臣乐悦，为世所思，此知大体者也。
    王翁嘉慕前圣之治，而简薄汉家法令，故多所变更，欲事事效古。美先圣制度，而不知己之不能行其事。释近趋远，所尚非务，故以高义，退致废乱，此不知大体者也。
    高祖欲攻魏，乃使人窥视其国相及诸将率左右用事者，知其主名，乃曰：「此皆不如吾萧何、曹参、韩信、樊哙等，亦易与耳。」遂往击，破之。此知大体者也。
    王翁前欲北伐匈奴，及後东击青、徐众郡赤眉之徒，皆不择良将，而但以世姓及信谨文吏，或遣亲属子孙，素所爱好，咸无权智将帅之用，猥使据军持众，当赴强敌。是以军合则损，士众散走；咎在不择将。将与主俱不知大体者也。
    动如雷震，住如岳立，攻如奔电，取如疾风，前轻後重，内实外虚。
    周亚夫严猛哮吼之用，可谓国之大将军。
    世有围棋之戏，或言是兵法之类也。及为之，上者远棋疏张置，以会围，因而伐之，成多得道之胜。中者，则务相绝遮要，以争便求利，故胜负狐疑，须计数而定。 (P.12)下者，则守边隅，趋作目，以自生於小地，然亦必不如。察薛公之言黥布反也，上计云取吴、楚，并齐、鲁、及燕、赵者，此广地道之谓也；中计云取吴、楚，并韩、魏，塞成皋，据敖仓，此趋遮要争利者也；下计云取吴、下蔡，据长沙，以临越，此守边隅、趋作目者也。更始帝将相能防卫， 而令中死棋皆生也。
    更始帝到长安，其大臣辟除东宫之事，为下所非笑，但为小卫楼，半城而居之，以是知其将相非萧、曹之俦也。
    夫言行在於美善，不在於众多。出一美言善行，而天下从之，或见一恶意丑事而万民违，可不慎乎！故易曰：「言行，君子之枢机。枢机之发，荣辱之主。所以动天地者也。」
    王翁刑杀人，又复加毒害焉。至生烧人，以五毒灌死者肌肉。及埋之，复荐覆以荆棘。人既死，与木土等，虽重加创毒，亦何损益？成汤不省纳，无补於士民，士民向之者，嘉其有德惠也。齐宣之活牛，无益於贤人，贤人善之者，贵其有仁心也。文王葬枯骨，无益於众庶，众庶悦之者，其恩义动人也。 (P.13)王翁之残死人，观人五藏，无损於生人。生人恶之者，以残酷示之也。维此四事，忽微而显著，纤细而犹大，故二圣以兴，一君用称，王翁以亡。知大体与不知者远矣。
    圣王治国，崇礼让，显仁义，以尊贤爱民为务。是为卜筮维寡，祭祀用稀。
    昔楚灵王骄逸轻下，简贤务鬼，信巫祝之道，斋戒洁鲜，以祀上帝、礼群神，躬执羽绂，起舞坛前。吴人来攻，其国人告急，而灵王鼓舞自若，顾应之曰：「寡人方祭上帝，乐明神，当蒙福佑焉，不敢赴救。」而吴兵遂至，俘获其太子及后姬以下，甚可伤。
    王翁好卜筮，信时日，而笃於事鬼神，多作庙兆，洁斋祀祭。牺牲淆膳之费，吏卒办治之苦，不可称道。为政不善，见叛天下。及难作兵起，无权策以自救解，乃驰之南郊告祷，搏心言冤，号兴流涕，叩头请命，幸天哀助之也。当兵入宫日，矢射交集，燔火大起，逃渐台下，尚抱其符命书及所作威斗，可谓蔽惑至甚矣！ (P.14)
                §见徵第五
    东方朔短辞薄语，以谓信验。人皆谓朔大智，後贤莫之及。谭曰：「鄙人有以狐为狸，以琴为箜篌，此非徒不知狐与瑟，又不知狸与箜篌，乃非但言朔，亦不知後贤也。」 (P.15)
    余前为典乐大夫，有枭鸣於庭树上，而府中门下皆为忧惧。後余与典乐谢俟争斗，俱坐免去。
    余从长安归沛，道疾，蒙絮被，绛，乘马，宿於下邑东亭中，亭长疑是贼，发卒夜来攻。余令吏勿斗，乃相问解而去。此安静自存也。
    夫以人言善我，亦必以人言恶我。王翁使都尉孟孙往泰山告祠，道过徐州，徐州牧宋仲翁道余才智陈平、留侯之比也。孟孙还，喜谓余曰：「仲翁盛称子德，子乃此邪！」余应曰：「与仆游四五岁，不吾见称。今闻仲翁一言而奇怪之；若有人毁余，子亦信之！吾畏子也。」
    周易曰：「肥遁，无不利。」
    宋康王为无头之冠，以示勇。
    传记言：淳于髡至邻家，见其灶突之直，而积薪在旁，曰：「此且有火灾。」即教使更为曲突，而远徙其薪。灶家不听。後灾，火果及积薪，而燔其屋。邻里并救击，乃灭止。 (P.16)而亨羊具酒，以劳谢救火者；曲突远薪；固不肯呼淳于髡饮饭。智者讥之云：「教人曲突远薪，固无恩泽；焦头烂额，反为上客。」盖伤其贱本而贵末也。岂夫独突薪可以除害哉？而人病国乱，亦皆如斯。是故良医医其未发，而明君绝其本谋。後世多损於杜塞未萌，而勤於攻击已成，谋臣稀赏，而斗士常荣，犹彼人，殆失事之重轻。察淳于髡之预言，可以无不通，此见微（徵？）之类也。
    博士弟子韩生居东寺，连三夜有恶梦，以问人。人教使晨起，厕中祝之。三旦，而人告以为咒诅，捕治，数日死。
    待诏景子春素善占，坐事系。其妇朱君至狱门，通言遗襦裤。子春惊曰：「朱君来言与？『朱』为诛；裤而襦，中绝者也。我当诛断也。」後遂腰斩。
    阳城子张明衡，蜀郡人，王翁与吾俱为讲乐祭酒。及寝疾，预买棺椁，多下锦绣，立被发冢。 (P.17)
                 V.2 新论卷中
                   §谴非第六
    王者初兴，皆先建根本，广立藩屏，以自树党，而强固国基焉。是以周武王克殷，未下舆而封黄帝、尧、舜、夏、殷之後，及同姓亲属、功臣、德行，以为羽翼，佐助鸿业，永垂流於後嗣。乃者强秦罢去诸侯，而独自恃，任一身，子弟无所封，孤弱无与，是以为帝十四岁而亡。汉高祖始定天下，背亡秦之短计，导殷、周之长道，裒显功德，多封子弟，後虽多以骄佚败亡，然汉之基本，得以定成，而异姓强臣，不能复倾。至景、武之世，见诸王数作乱，因抑夺其权势，而王但得虚尊，坐食租税，故汉朝遂弱，孤单特立，是以王翁不兴兵领士，而径取天下。又怀贪功独专之利，不肯封建子孙及同姓戚属，为藩辅之固，故兵起莫之救助也。传曰：「与死人同病者，不可为医；与亡国同政者，不可为谋。」王翁行甚类暴秦，故亦十五岁而亡失。 (P.19)猎射禽兽者，始欲中之，恐其创不大也；既已得之，又恶其伤肉多也。鄙人有得酱而美之，及饭，恶与人共食，即小唾其中，共者怒，因涕其酱，遂弃而俱不得食焉。彼亡秦、王翁，欲取天下时，乃乐与人分之；及已得而重爱不肯与，是惜肉唾之类也。
    昔齐桓公出，见一故墟而问之。或对曰：「郭氏之墟也。」复问：「郭氏曷为墟？」曰：「善善而恶恶焉。」桓公曰:「善善恶恶乃所以为存，而反为墟，何也？」曰：「善善而不能用，恶恶而不能去。彼善人知其贵己而不用，则怨之；恶人见其贱己而不好，则仇之。夫与善人为怨，恶人为仇，欲毋亡得乎？」乃者王翁善天下贤智材能之士，皆徵聚，而不肯用，使人怀诽谤而怨之。更始帝恶诸王假号无义之人，而不能去，令各心狠而仇之。是以王翁见攻而身死，宫室烧尽；更始帝为诸王假号而出走，令城郭残。二主皆有善善恶恶之费，故不免於祸难大灾，卒使长安大都，坏败为墟，此大非之行也。
    北蛮之先，与中国并，历年兹多，不可记也。仁者不能以德来，强者不能以力并也。 (P.20)其性忿鸷，兽聚而鸟散，其强难屈，而和难得，是以圣王羁縻而不专制也。昔周室衰微，夷狄交侵，中国不绝如线，於是宣王中兴，仅得复其侵地。夫以秦始皇之强，带甲四十万，不敢窥河西，乃筑长城以分之。汉兴，高祖见围於平城。吕后时为不轨之言。文帝时匈奴大入，烽火堠骑，至雍甘泉。景、武之间，兵出数困，卒不能禽制。即与之结和亲，然後边甬得安，中国以宁。其後匈奴内乱，分为五单于，甘延寿得承其弊，以深德呼韩邪单于，故肯委质称臣，来入朝见汉家。汉家得以宣德广之隆，而威示四海，莫不率服，历世无寇。安危尚未可知，而猥复侵刻匈奴，往攻夺其玺绶，而贬损其大臣号位，变易旧常，分单于为十五，是以恨恚大怒，事相攻拒。王翁不自非悔；及遂持屈强无理，多拜将率，调发兵马，运徙粮食财物，以弹索天下。天下愁恨怨苦，因大扰乱，竟不能挫伤一胡虏，徒自穷极竭尽而已。书曰：「天孽可避，自作孽不可活。」其斯之谓矣。夫高帝之见围，十日不食，及得免脱，遂无愠色，诚知其往攻非务，而怨之无益也。今匈奴负於王翁，王翁就往侵削扰之，故使事至於斯，岂所谓「肉自生虫，而人自生祸」者邪！其为不急，乃剧如此，自作之甚者也。 (P.21)
    王莽时置西海郡，令其吏皆百石亲事（一曰：为四百石），二岁而迁补。
    汉宣以来，百姓赋钱一岁为四十余万万，吏俸用其半，余二十万万藏於都内，为禁钱。少府所领园地作务之八十三万万，以给宫室供养诸赏赐。
    王莽起九庙，以铜为柱甍，大金银错镂其上。
    举火夜作，然炭干墙。夫异变怪者，天下所常有，无世而不然。逢明主贤臣智士仁人，则修德善政、省职慎行以应之，故咎映消亡而祸转为福焉。昔大戊遭桑谷生朝之怪，获中宗之号。武丁有雉升鼎之异，身享百年之寿。周成王遇雷风折木之变，而获反风岁熟之报。宋景公有荧惑守心之忧，星为徙三舍。由是观之，则莫善於以德义精诚报塞之矣。故周书曰：「天子见怪则修德，诸侯见怪则修政，大夫见怪则修职，士庶见怪则修身，神不能伤道，妖亦不能害德。」及衰世薄俗，君臣多淫骄失政，士庶多邪心恶行，是以数有灾异变怪；又不能内自省视，畏天戒而反，外考谤议，求问厥故，惑於佞愚， (P.22)而以自诖误，而令患祸得就，皆违天逆道者也。
    武帝出玺印石，财有兆朕，子侯则没印，帝畏恶，故杀之。
    余前作王翁掌教大夫时，有男子毕康杀其母。有诏：「燔烧其子尸，暴其罪於天下。」余谓此事不宜宣布，上封是云：「昔宣帝时，公卿大夫朝会廷中，丞相语次言：『闻枭生子，子长，且食其母，乃能飞，宁然邪？』时有贤者应曰：『但闻乌子反哺其母耳。』丞相大惭，自悔其言之非也。群士皆少丞相，而多彼贤人。贤人之言，有益於德化也。是故君子掩恶扬善，鸟兽尚与之讳，而况於人乎？不宜发扬也。」
    呈衣冠於裸川。
    董贤女弟为诏仪，居舍号曰椒风。
    楚之郢都，车毂击，民肩摩，市路相排突，号为朝衣新而暮衣蔽。
    道路皆蒿草，寥廓狼藉。 (P.23)
    或言：「往者公卿重臣缺，而众人咸豫部署云：『甲乙当为之。』後果然。彼何以处知，而又能与上同意乎？孔子谓子贡『亿则屡中』，今众人能与子贡等乎？」余应曰：「世之在位人率同辈，相去不甚胶著，其修善少愈者，固上下所昔闻知也。夫明殊者视异，智均者虑侔，故群下之隐，常与上同度也。如昔汤、武之用伊、吕，高宗之取传说，桓、穆之授管、甯、由、奚，岂众人所识哉？彼群下虽好意措，亦焉能贞斯以可居大臣辅相者乎？
    国家设理官，制刑辟，所以定奸邪，又内量中丞、御吏，以正齐毂下。故常用明习者，始於欲分正法，而终乎侵轻深刻，皆务酷虐过度。欲见未尽力，而求获功赏，或著能立事，而恶劣弱之谤，是以役以　楚，舞文成恶，及事成狱毕，虽使皋陶听之，犹不能闻也。至以言语小故，陷致人於族灭，事诚可悼痛焉。渐至乎朝廷，时有忿，闻恶弗原，故令天下相放，俱成惑讥。有司之行深刻，云「下尚执重，而令上得施恩泽」，此言甚非也。夫贤吏正士，为上处事，持法宜如丹青矣。是故言之当必可行也，罪之当必可刑也，如何苟欲阿指乎？如遭上忽略，不宿留，而听行其事，则当受强死也。哀帝时，待诏伍客以知皇、好方道，数召， (P.24)後坐帝事下狱，狱穷讯，得其宿与人言：「汉朝当生勇怒子如武帝者。」刻暴以为先帝为「怒子」，非所宜言，大不敬。夫言语之时，过差失误，乃不足被以刑诛，及诋欺事，可无於不至罪。易言「大人虎变，君子豹变」，即以是论谕人主，宁可谓曰 ：「何为比我禽兽乎？」如称君之圣明与尧、舜同，或可怒曰：「何故比我於死人乎？」世主既不通，而辅佐执事者复随而听之，顺成之，不亦重为朦朦乎？
    九江太守庞真案县，令高曾受社祭厘，有生牛肉二十斤，劾以主守盗，上请逮捕。诏：「厘不赃。」天下缘是，诸府县社腊祠、祭灶，不但进熟食，皆复多肉、米、酒、脯腊诸奇珍，益盛，是故诸郡府至杀牛数十头。 (P.25)
                §启寤第七
    龙无尺水，无以升天。圣人无尺土，无以王天下。 (P.27)
    谶出河图洛书，但有兆朕，而不可知。後人妄复加增依托，称是孔丘，误之甚也。
    张子侯曰：「扬子云西道孔子也，乃贫如此。」吾应曰：「子云亦东道孔子也。昔仲尼岂独是鲁孔子？亦齐、楚圣人也。」
    画水镂冰，与时消释。
    孔子以四科教士，随其所喜，譬如市肆，多列杂物，欲置之者并至。
    圣人天然之姿，所以绝人远者也。
    昔颜渊有高妙次圣人之才，闻一知十。
    子贡对齐景公曰：「臣之事仲尼，譬如渴而操杯器就江海饮，满腹而去，又焉知看江海之深？」
    夫不翦之屋，不如阿房之宫，不琢之椽，不如磨砻之桷，玄酒不如仓吾之醇，不如《流郑》之乐。
    谚言：「三岁学，不如三岁择师。」
    孔子匹夫耳，而然名著，至其冢墓，高者牛羊鸡豚而祭之，下及酒脯寒具， (P.28)致敬而去。
    吴之 水若鱼，蜀之便山若禽兽。
                §祛蔽第八
    颜渊所以命短，慕孔子，所以殇其年也。关东鄙语曰：「人闻长安乐，则出门西向而笑。知（如闻？）肉味美，则对屠门而大嚼。」此犹时人虽不别圣,亦复欣慕。如庸马与良马相追衔尾，至暮共列宿所，良马鸣食如故，庸马垂头不复食；何异颜渊与孔子优劣。 (P.29)
    余少时见扬子云之丽文高论，不自量年少新进，而猥欲逮及。尝激一事，而作小赋，用精思太剧，而立感动发病，弥日瘳。子云亦言，成帝时，赵昭仪方大幸，每上甘泉，诏使作赋，为之卒暴，思精苦，始成，遂因倦小卧，梦其五藏出在地，以手收而内之。及觉，病喘悸，大少气。病一岁。由此言之，尽思虑，伤精神也。
    庄周病剧，弟子对泣之。应曰：「我今死，则谁先？更百年生，则谁後？必不得免，何贪於须臾？
    余前为王翁典乐大王，见乐家书记言：「文帝时，得魏文侯时乐人窦公，年百八十岁，两目皆盲。文帝奇而问之曰：『何因？能服食而至此邪？』对曰：『臣年十三失明，父母哀其不及众技事，教臣为乐，使鼓琴，日讲习以为常事。臣不能导引，无所服饵也。不知寿得何力。』」余以为窦公少盲，专一内视，精不外鉴，恒逸乐，所以益性命也。 (P.30)
    齐桓公行，见麦丘人，问其年几何，对曰：「八十三矣。」公曰：「以子寿，祝寡人乎？」对曰；「使主君甚寿，金玉是贱，以人为宝。」
    余尝过故陈令、同郡杜房，见其读老子书，言：「老子用恬淡养性，致寿数百岁；今行其道，宁能延年却老乎？」余应之曰：「虽同形名，而质性才干乃各异度，有强弱坚脆之姿焉，爱养适用之，直差愈耳。譬犹衣履器物，爱之则完，全乃久。」
    余见其旁有麻烛，而垂一尺所，则因以喻事。言：「精神居形体，犹火之然烛矣。如善扶持，随火而侧之，可毋灭而竟烛。烛无，火亦不能独行於虚空，又不能後然其。犹人之耆老，齿堕发白，肌肉枯腊，而精神弗为之能润泽内外周遍，则气索而死，如火烛之俱尽矣。人之遭邪伤病，而不遇供养良医者，或强死，死则肌肉筋骨，常若火之顷刺风而不获救护，亦道灭，则肤余干长焉。余尝夜坐饮内中，然麻烛，烛半压欲火，即自曰敕视，见其皮有剥，乃扶持转侧，火遂度而复。则维人身，或有亏剥，剧能养慎善持，亦可以得度。又人莫能识其始生时，则老亦死不当自知。夫古昔平和之世，人民蒙美盛而生，皆坚强老寿，咸百年左右乃死，死时忽如卧出者， (P.31)犹果物谷实久老则自堕落矣，後世遭衰薄恶气，娶嫁又不时，勤苦过度，是以身生子皆俱伤，而筋骨血气不充强，故多凶短折，中年夭卒。其遇病，或疾痛恻怛，然後终绝，故咨嗟憎恶，以死为大故。昔齐景公美其国，嘉其乐，云：『使古而无死，何若？』晏子曰：『上帝以人之殁为善，仁者息焉，不仁者如焉。』今不思勉广，日学自通，以趋立身扬名，如但贪利长生，多求延寿益年，则惑之不解者也。」
    或难曰 ：「以烛火喻形神，恐似而非焉。今人之肌肤，时剥伤而自愈者，血气通行也。彼蒸烛缺伤，虽有火居之，不能复全。是以神气而生长，如火烛不能自补完，盖其所以为异也，而何欲同之？应曰：「火则从一端起，而人神气则於体，当从内稍出合於外，若由外腠达於内，固未必由端往也。譬犹炭火之赤，如水过渡之，亦小灭，然复生焉；此与人血气生长肌肉等，顾其终极，或为灸，或为耳。曷为不可以喻哉！」
    余後与刘伯师夜脂火坐语，灯中脂索，而炷焦秃，将灭息，则以示晓伯师，言人衰老亦如彼秃灯矣。又为言前麻烛事。伯师曰：「灯烛尽，当益其脂，易其烛；人老衰，亦如彼自缵。」余应曰：「人即禀形体而立，犹彼持灯一烛，及其尽极，安能自尽易？尽易之乃在人。人之傥亦在天，天或能为。 (P.32)他其肌骨血气充强，则形神枝而久生，恶则绝伤，犹火之随脂烛多少长短为迟速矣。欲灯烛自尽易以不能，但促敛旁脂以染渍其头，转侧蒸干使火得安居，则皆复明焉。及本尽者，亦无以。今人之养性，或能使堕齿复生，白发更黑，肌颜光泽，如彼促脂转烛者，至寿极亦独死耳。明者知其难求，故不以自劳，愚者欺或，而冀获尽脂易烛之力，故汲汲不息。又草木五谷，以阴阳气生於土，及其长大成实，实复入土，而後能生，犹人与禽兽昆虫，皆以雄雌交接相生。生之有长，长之有老，老之有死，若四时之代谢矣。而欲变易其性，求为异道，惑之不解者也。」
    卫后园有送葬时乘舆马十匹，吏卒养视，善饮，不能乘，而马皆六十岁乃死。
    余与刘子骏言养性无益，其兄子伯玉曰：「天生杀人药，必有生人药也。」余曰：「钩吻不与人相宜，故食则死，非为杀人生也。譬若巴豆毒鱼，石贼鼠，桂害獭，杏核杀狗，天非故为作也。」 (P.33)
                §正经第九
    学者既多蔽暗，而师道又复缺然，此所以滋昏也。
    秦近君能说《尧典》，篇目两字之说，至十余万言，但说「曰若稽古」，三万言。
    子贡问蘧伯玉曰：「子何以治国？」答曰：「弗治治之。」
    《易》一曰《连山》，二曰《归藏》，三曰《周易》。《连山》八万言，《归藏》四千三百言。《连山》藏於兰台，《归藏》藏於太卜。《古文尚书》旧有四十五卷，为十八篇。《古帙礼记》有五十六卷。《古论语》二十一卷，与齐鲁文异六百四十余字。《古孝经》一卷二十章，千八百七十二字，今异者四百余字。盖嘉论之林薮，文义之渊海也。 (P.35)
    维四月，太子发上祭於毕，下至孟津之上。此武王已毕三年之丧，欲卒父业。升舟而得鱼，则地应也，祭降乌，天应也。二年，闻纣杀比干，囚箕子，太师、少师抱乐器奔周。甲子，日月若连璧，五星若连珠，昧爽，武王朝至於商郊牧野，从天以讨纣，故兵不血刃而定天下。
    人抱天地之体，怀纯粹之精，有生之最灵者也。是以貌动於木，言信於金，视明於火，听聪於水，思睿於土。五行之用，动静还与神通。貌恭则肃，肃时雨若；言从则，使若；视明则哲，哲时燠若；听聪则谋，谋时寒若；心严则圣，圣时风若。金木水火皆载於土，雨燠寒皆发於风，貌言视听皆生於心。
    王者造明堂、辟雍。所以承天行化也。天称明，故命曰明堂。上圆法天，下方法地，八窗法八风，四达法四时，九室法九州，十二坐法十二月，三十六户法三十六雨，七十二牖法七十二风。为四面堂，各从其色，以仿四方。王者作圆池如璧形，实水其中，以环壅之，故曰辟雍。言其上承天地，以班教令，流转王道，周而复始。
    《左氏传》遭战国寝废。後百余年，鲁人谷梁赤为《春秋》，残略，多有遗失； (P.36)又有齐人公羊高，缘经文作传，弥离其本事矣。《左氏传》於经，犹衣之表里，相待而成。经而无传，使圣人闭门思之，十年不能知也。
    诸儒睹《春秋》之记，录政治之得失，以立正义，以为圣人复起，当复作《春秋》也。自通士若太史公亦以为然。余谓之否。何则？前圣後圣，未必相袭。夫圣贤所陈，皆同取道德仁义，以为奇论异文，而俱善可观者，犹人食皆用鱼肉菜茄，以为生熟异和，而复居美者也。
    吴之篡弑灭亡，衅由季札，札不思上放周公之摄位，而下慕曹臧之谦让，名已细矣。《春秋》之趣，岂谓尔乎？
    尧能则天者，贵其能臣舜、禹二圣。 (P.37)
                §识通第十
    刘子政、子骏、子骏兄弟子伯玉三人，俱是通人，尤珍重《左氏》，教授子孙，下至妇女，无不读诵者，此亦蔽也。
    汉高祖建立鸿基，侔功汤、武，及身病，得良医弗用，专委妇人，归之天命，亦以误矣。 (P.38)此必通人而蔽者也。
    汉太宗文帝有仁智通明之德，承汉初定，躬俭省约，以惠休百姓，救赡困乏，除肉刑，减律法，薄葬埋，损舆服，所谓达於养生送终之实者也。及始从代徵时，谋议狐疑，能从宋昌之策，应声驰来。即位而偃武修文，施布大恩，欲息兵革，与匈奴和亲。总撮纲纪，故遂褒增隆为太宗也。而溺於俗议，斥遂材臣，又不胜私恩，使嬖妾慎夫人与皇后同席，以乱尊卑之伦，所通而蔽也。
    汉武帝材质高妙，有崇先广统之规，故即位而开发大志，考合古今，模获前圣故事，建正朔，定制度；招选俊杰，奋扬威怒，武义四加，所征者服；兴起六艺，广进儒术，自开辟以来，惟汉家最为盛焉，故显为世宗，可谓卓尔绝世之主矣。然上乃多过差，既欲斥境广土，又乃贪利，争物之无益者：闻西夷大宛国有名马，即大发军兵，攻取历年，士众多死，但得数十匹耳。又歌儿卫子夫，因幸爱重，乃阴求陈皇后过恶而废退之，即立子夫，更其男为太子。後听邪臣之谮，卫后以忧死，太子出走，灭亡不知其处。信其巫蛊，多徵会邪僻，求不急之方，大起宫室。内竭府库，外罢天下，百姓之死亡不可胜数。此可谓通而蔽者也。 (P.39)
    汉书陈遵传云：「张竦为贼兵所杀。」李奇曰：「竦知有贼当去，会反支日，不去，因为贼所杀，桓谭以为通人之蔽也。」
    扬子云为郎，居长安，素贫。比岁亡其两男，哀痛之，皆持归，葬於蜀，以此困乏。子云达圣道，明於死生，不下季札，然而慕恋死子，不能以义割恩，自令多费而致困贫。 (P.40)
    
                 V.3 新论卷下
                §离事第十一
    举网以纲，千目皆张；振裘持领，万毛自整。治大国者亦当如此。
    以贤代贤谓之顺，以不肖代不肖谓之乱。
    关并，字子阳，材智通达。
    大司马张戎，字仲功，习溉灌事。曰：「河水浊，一石水，六斗泥，而民竞决河溉田，令河不通利，至三月桃花水至， (P.42)则决，以其噎不泄也。可以禁民勿复引河。
    韩牧，字子台，善水事。
    王平仲云：「《周谱》言：『定王五年，河徙故道。』今所行处，非禹所穿。」 (P.43)
    四渎之源，河最高而长，从高注下，水流激峻，故其流急，为平地灾害。
    通历数家算法，推考其纪，从上古天元以来，讫十一月甲子夜半朔冬至，日月若连璧。
    余前为郎，典漏刻，燥湿寒温辄异度，故有昏明昼夜，昼日参以晷景，夜分参以星宿，则得其正。
    扬子云好天文，问之於黄门作浑天老工，曰：「我少能作其事，但随尺寸法度，殊不晓达其意，然稍稍益愈。到今七十，乃甫适知己，又老且死矣。今我儿子爱学作之，亦当复年如我，乃晓知己，又且复死焉。」其言可悲可笑也。
    通人扬子云因众儒之说天，以天为如盖转，常左旋，日月星辰随而东西，乃图画形体行度，参以四时历数、昏明昼夜，欲为世人立纪律，以垂法後嗣。余难之曰：「春、秋分昼夜欲等，平旦，日出於卯，正东方，暮，日入於酉，正西方。今以天下人占视之，此乃人之卯酉，非天卯酉。天之卯酉，当北斗极。北斗极，天枢，枢，天轴也；犹盖有保斗矣，盖虽转而保斗不移。天亦转，周匝，斗极常在， (P.44)知为天之中也。仰视之，又在北，不正在人上。而春、秋分时，日出入乃在斗南。如盖转，则北道远南道近，彼昼夜刻漏之数何从等乎？」子云无以解也。後与子云奏事待报，坐白虎殿廊庑下，以寒故，背日曝背。有顷，日光去，背不复曝焉。因以示子云曰：「天即盖转而日西行，其光影当照此廊下而稍东耳，无乃是，反应浑天家法焉！」子云立坏其所作。则儒家以天为左转，非也。
    五藏。
    言太山之上有刻石，凡千八百余处，而可识知者七十有二。
    太史《三代世表》，旁行邪上，并效《周谱》。
    汉之三主，内置黄门工倡。
    昔余在孝成帝时为乐府令，凡所典领倡优伎乐，盖有千人之多也。
    圣贤之材不世，而妙善之技不传。
    扬子云大材，而不晓音。余颇离雅操，而更为新弄。子云曰：「事浅易善， (P.45)深者难识，卿不好《雅》、《颂》，而悦郑声，宜也。」
    惟人心之所独晓，父不能以禅子，兄不能以教弟也。
    五声各从其方：春角、夏徵、秋商、冬羽，宫居中央,而兼四季，以五音须宫而成。可以殿上五色锦屏风谕而示之：望视，则青、赤、白、黄、黑各各异类：就视，则皆以其色为地，四色文之。世其欲为四时五行之乐，亦当各以其声为地，而用四声文饰之，犹彼五色屏风矣。
    余年十七为奉车郎中，卫殿中小苑西门。
    谭谓扬子曰：「君之为黄门郎，居殿中，数见舆辇，玉蚤、华芝及凤皇、三盖之属，皆玄黄五色，饰以金玉，翠羽珠络，锦绣茵席者也。
    虽不见古路车，亦数闻师之说，但素舆而蒲茵也。
    宓牺之制杵臼，万民以济，及後世加巧，因延力借身重以践碓，而利十倍杵舂，又复设机关，用驴、骡、牛、马及役水而舂，其利乃且百倍。
    刘歆致雨，具作土龙、吹律，及诸方术，无不备设。谭问：「求雨所以为土龙何也？」 (P.46)曰：「龙见者，辄有风雨兴起，以迎送之；故缘其象类而为之。」难以：「顿牟、磁石，不能真是，何能掇针取芥？」子骏穷，无以应。
    扶风漆县之亭，部言本太王所处，其民有会日，以相与夜市，如不为期，则有重灾咎。
    太原郡民，以隆冬不火食五日，虽有疾病缓急，犹不敢犯，为介子推故也。
    天下有鹳鸟，郡国皆食之，而三辅俗不敢取之，取或雷霹雳起。原夫天不独左彼而右此，其杀取时，适与雷遇耳。
    余小时闻闾巷言：「孔子东游，见两小儿辩斗，问其故。一儿曰：『我以日始出时近，日中时远。』一儿以日初出远，日中时近。」 (P.47)长水校尉平陵关子阳以为：「日之去人，上方远而四旁近。何以知之？星宿昏时出东方，其间甚疏，相离丈余。及夜半，在上方，视之甚数，相离唯一二尺。以准度望之，逾益明白。故知天上之远於旁也。 日为天阳，火为地阳，地阳上升，天阳下降。今置火於地，从旁与上诊其热，远近殊不同，乃差半焉。日中，正在上覆盖人，人当天阳之冲，故热於始出时。又新从太阴中来，故复凉於其西在桑榆间。大小虽同，气犹不如清朝也。」桓君山曰：「子阳之言，岂其然乎！」
    公孙龙，六国时辩士也，为坚白之论，假物取譬，谓白马为非马。非马者，言白所以名色，马所以名形也，色非形，形非色。人不能屈。後乘白马，无符传，欲出关；关吏不听。此虚言难以夺实也。
    世俗咸曰：「汉文帝躬俭约，修道德，躬先天下，天下化之，故致充实殷富，泽加黎庶，谷至石数钱，上下饶羡。」
    太史公造书，书成，示东方朔,朔为平定，因署其下。「太史公」者，皆朔所加之者也。 (P.48)
    洛阳季幼宾有小玉检，卫谒者史子伯素号玉器，见而奇之，使余报以三万钱，请买焉。幼宾曰：「我与好事长者传之，已雇十万，非三万钱主也。」余惊骇云：「我若於路见此，千钱亦不市也。」故知之与不知，相去甚远。 (P.49)
                §道赋第十二
    余少时学，好离骚，博观他书，辄欲反学。
    扬子云工於赋，王君大习兵器，余欲从二子学。子云曰：「能读千赋，则善赋。」 君大曰：「能观千剑，则晓剑。」谚曰：「伏习象神，巧者不过习者之门。」 (P.51)
    谚曰：「侏儒见一节，而长短可知。」孔子言：「举一隅足以三隅反。」观吾小时二赋，亦足以揆其能否。
    余少时为奉车郎，孝成帝出祠甘泉河东，见部先置毕阴集灵宫，武帝所造，门曰望仙，殿曰存仙，欲书壁为之赋，以颂美二仙之行。 (P.52)
                §辨惑第十三
    五福：寿、富、贵、安乐、子孙众多。
    百足之虫，共举一身，安得不济？
    无仙道，好奇者为之。
    曲阳侯王根迎方士西门君惠，从其学养性却老之术 。余见侯曰：「圣人不学养性，凡人欲为之，欺罔甚矣。」君惠曰：「夫龟称三千岁，鹤言千岁，以人之材，何乃不如虫鸟邪？」余应曰：「谁当久与龟鹤同居？君审知其年岁乎？设令然，蝉螵渠略，又可使延年如龟鹤耶？」
    圣人何不学仙而令死邪？圣人皆形解仙去，言死者，示民有终也。
    天下神人五：一曰神仙，二曰隐沦，三曰使鬼物，四曰先知，五日铸凝。 (P.53)
    淮南王之子娉迎道人，作为金银，又云：「铅字『金』与『公』，铅则金之公，而银者金之昆弟也。」
    武帝有所爱幸姬王夫人，窈窕好容，质性佞。夫人死，帝痛惜之。方士李少君言能致其神，乃夜设烛张幄，置夫人神影，令帝居他帐中遥望，见好女似夫人之状，还帐坐。
    元帝被病，广求方士，汉中送道士王仲都者，诏问：「何所能为？」对曰：「但能忍寒暑耳。」乃以隆冬盛寒日，令袒衣，载以驷马，於上林昆明池上环冰而弛。御者厚衣狐裘，甚寒战，而仲都独无变色。卧於池台上，曛然自若。此耐寒也。因为待诏。至夏大暑日，使曝坐，又环以十炉火，不言热而身不汗出。
    近哀、平间，睢陵有董仲君，好方道。尝犯事，坐重罪，系狱，佯病、死。数日，目陷虫出。吏捐弃之。既而复活。故知幻术靡所不有。 (P.54)又能鼻吹口歌，吐舌，耸眉动目。荆州有鼻饮之蛮，南城有头飞之夷，非为幻也。
    哀帝时，有老人范兰，言年三百岁。初与人相见，则喜而相应和；再三，则骂而逐人。
    史子心见署为丞相史，官架屋，发吏卒及官奴婢以给之，作金，不成。丞相自以力不足，又白傅太后。太后不复利於金也，闻金成可以作延年药，又甘心焉。乃除之为郎，舍之北宫，中使者待遇。
    余尝与郎冷喜出，见一老翁，粪上拾食，头面垢丑，不可忍视。喜曰：「安知此非神仙？」余曰：「道必形体如此，无以道焉。」
    刘子骏信方士虚言，为神仙可学。尝问言：「人诚能抑嗜欲，阖耳目，可不衰竭乎？」余见其庭下有大榆树，久老剥折，指谓曰：「彼树无情欲可忍，无耳目可阖，然犹枯槁朽蠹；人虽欲爱养，何能使之不衰？」
    黄门郎程伟，好黄白术。娶妻得知方家女。伟常从驾出，而无时衣， (P.55)甚忧。妻曰：「请致两端缣。」缣即无故而至前。伟按枕中《鸿宝》作金，不成；妻乃往视伟。伟方扇炭烧筒，筒中有水银，妻曰：「吾欲试相视一事。」乃出其囊中药，少少投之；食顷发之，已成银。伟大惊，曰：「道近在汝处，而不早告我，何也？」妻曰：「得之须有命者。」於是伟日夜说诱之，卖田宅以供美实衣服，犹不肯告伟。伟乃与伴谋挝笞伏之，妻辄知之，告伟言：「道必当传其人。得其人，道路相遇，辄教之；如非其人，口是而心非者，虽寸断支解，而道犹不出也。」伟逼之不止，妻乃发狂，裸而走，以泥自涂，遂卒。
    吕仲子婢死，有女儿年四岁，葬後数来抚循之，亦能为儿沐头浣濯，甚令人恶之。以告方士，云其家青狗为之，杀之则止；婢遂不复来。杨仲文亦言：所知家妪死，已敛未葬，忽起饮食，後醉而坐棺前祭床上。如是三四，家益厌苦。其後醉，形坏，但得老狗，便打杀之。推问，乃里头沽家狗。 (P.56)
                §述策第十四
    或云：「陈平为高帝解平城之围，则言：『其事秘，世莫得而闻也。』此以工妙踔善，故藏隐不传焉。子能权知斯事否？」吾应之曰：「此策乃反薄陋恶，故隐而不泄。高帝见围七日，而陈平往说阏氏，阏氏言於单于而出之，以是知其所用说之事矣。彼陈平必言汉有好丽美女，为道其容貌天下无有，今困急，已驰使归迎取，欲进与单于，单于见此人，必大好爱之；爱之，则阏氏日以远疏，不如及其未到，令汉得脱去， (P.59)去，亦不持女来矣。阏氏妇女，有妒之性，必憎恶而事去之。此说简而要，及得其用，则欲使神怪，故隐匿不泄也。」刘子骏闻吾言，乃立称善焉。
                §闵友第十五
    谚曰：「有白头如新，倾盖如故。」言内有以相知与否，不在新故也。
    庄尤，字伯石。
    高君孟颇知律令，尝自伏写书，著作署郎哀其老，欲代之，不肯，云：「我躬自写，乃当十遍读。」
    扬雄作《玄》书，以为玄者天也、道也，言圣贤制法作事，皆引天道以为本统，而因附属万类、王政、人事 、法度，故宓义氏谓之易，老子谓之道，孔子谓之元，而扬雄谓之玄。《玄经》三篇，以纪天、地、人之道，立三体，有上、中、下，如禹贡之陈三品，三三而九， (P.60)因以九九八十一，故为八十一卦。以四为数，数从一至四，重累变易，竟八十一而遍，不可损益。以三十五蓍揲之。《玄经》五千余言，而传十二篇也。
    王公子问：「扬子云何人邪？」答曰：「扬子云才智开通，能入圣道，卓绝於众，汉兴以来，未有此也。」国师子骏曰：「何以言之？」答曰：「通才著书以百数，惟太史公为广大，余皆残小论，不能比之子云所造《法言》、《太玄》也。《玄经》，数百年外其书必传。世咸尊古卑今，贵所闻、贱所见也，故轻易之。老子其心玄远，而与道合。若遇上好事，必以《太玄》次《五经》也。」
    时农。
    通人如子礼。
    余同时佐郎官有梁子初、扬子林，好学，所写万卷，至於白首。尝有所不晓百许寄余， (P.61)余观其事，皆略可见。
    茂陵周智、孙胡，不为赋讼酬应之文，为大司徒掾，见使兼领众事，典定文义。 (P.62)
                §琴道第十六
    昔神农氏继宓义而王天下，亦上观法於天，下取法於地，近取诸身，远取诸物，於是始削桐为琴，绳丝为弦，以通神明之德，合天地之和焉。琴长三尺六寸有六分，象期之数。厚寸有八，象三六数。广六寸，象六律。上圆而敛，法天。下方而平，法地。上广下狭，法尊卑之礼。琴隐长四十五分，隐以前长八分。五弦，第一弦为宫，其次商、角、徵、羽。文王、武王各加一弦,以为少宫、少商。下徵七弦，总会枢极。足以通万物而考治乱也。八音之中，惟丝最密，而琴为之首。琴之言禁也，君子守以自禁也。 (P.63)大声不震哗而流漫，细声不湮灭而不闻。八音广博，琴德最优。古者圣贤，玩琴以养心。夫遭遇异时，穷则独善其身而不失其操，故谓之「操」。「操」以鸿雁之音。达则兼善天下，无不通畅，故谓之「畅」。《尧畅》经逸不存。《舜操》者，昔虞舜圣德玄远，遂升天子，喟然念亲，巍巍上帝之位不足保，援琴作「操」，其声清以微。《禹操》者,昔夏之时，洪水襄陵沈山，禹乃援琴作「操」，其声清以溢，潺潺，志在深河。《微子操》：微子伤殷之将亡，终不可奈何，见鸿鹄高飞，援琴作「操」，其声清以淳。《文王操》者，文王之时，纣无道，烂金为格，溢酒为池，宫中相残，骨肉成泥，璇室瑶台，蔼云翳风，钟声雷起，疾动天地，文王躬被法度，阴行仁义，援琴作「操」，故其声纷以扰，骇角震商。《伯夷操》，《箕子操》，其声淳以激。 (P.64)
    晋师旷善知音。卫灵公将之晋，宿於濮水之上，夜闻新声，召师涓告之，曰：「为我听写之。」曰：「臣得之矣。」遂之晋。晋平公飨之。酒酣，灵公曰：「有新声，愿奏之。」乃令师涓鼓琴。未终，师旷止之，曰：「此亡国之声也。」
    雍门周以琴见孟尝君。孟尝君曰：「先生鼓琴，亦能令文悲乎？」对曰：「臣之所能令悲者：先贵而後贱，昔富而今贫，摈压穷巷，不交四邻，不若身材高妙，怀质抱真，逢谗罹谤，怨结而不得信；不若交欢而结爱，无怨而生离，远赴绝国，无相见期；不若幼无父母，壮无妻儿，出以野泽为邻，入用堀穴为家，困於朝夕，无所假贷。若此人者，但闻飞乌之号，秋风鸣条，则伤心矣。臣一为之援琴而太息，未有不凄恻而涕泣者也。今若足下，居则广厦高堂，连闼洞房，下罗帷，来清风，倡优在前，谄谀侍侧， (P.65)扬《激楚》，舞郑妾，流声以娱耳，练色以淫目。水戏则舫龙舟，建羽旗，鼓吹乎不测之渊。野游则登平原，驰广囿，强弩下高鸟，勇士格猛兽，置酒娱乐，沈醉忘归。方此之时，视天地曾不若一指，虽有善鼓琴，未能动足下也。孟尝君曰：「固然。」雍门周曰：「然臣窃为足下有所常悲。夫角帝而困秦者，君也；连五国而伐楚者，又君也。天下未尝无事，不从即衡。从成则楚王，衡成则秦帝。夫以秦、楚之强而报弱薛，譬犹磨萧斧而伐朝菌也。有识之士，莫不为足下寒心酸鼻。天道不常盛，寒暑更进退，千秋万岁之後，宗庙必不血食。高台既以倾，曲池有已平，坟墓生荆棘，狐兔穴其中，游儿牧竖，踯躅其足而歌其上，行人见之凄怆，曰：『孟尝君之尊贵，亦犹若是乎！ (P.66)於是，孟尝君喟然太息，涕泪承睫而未下。雍门周引琴而鼓之，徐动宫徵，叩角羽，初终，而成曲。孟尝君遂嘘欷而就之，曰：「先生鼓琴，令文立若亡国之人也。」
    宣帝元康、神爵之间，丞相奏能鼓雅琴者渤海赵定、梁国龙德，召见温室，拜为侍郎。
    黄门工鼓琴者有任真卿。虞长倩能传其度数、妙曲、遗声。
    成少伯工吹竽，见安昌侯张子夏鼓瑟，谓曰：「音不通千曲以上，不足以为知音。」 (P.67)
                §补遗
    夏禹之时，鸿水。若其小说家，合丛残小语，近取譬论，以作短书，治身治家，有可观之辞。
    遏绝其端，其命在天也。
    予见新进丽文，美而无采；及见刘扬言辞，常辄有得。
    文家各有所慕，或好浮华而不知实核，或美众多而不见要约。
    （及相如之吊二世，全为赋体。桓谭以为）其言恻怆，读者叹息；及卒章要切，断而能悲也。
    声氏之牛夜亡而遇夔，止而问焉：「我有四足，动而不善；子一足而超踊，何以然？」 夔曰：「以吾一足，王於子矣。」
    魏三月上祀，农官读法，法曰：「耒无十其羽，锄无泥其涂。春田如布平以直； (P.69)夏田如鹜；秋田惕惕，如寇来不可测；冬田吴、越视。上上之田收下下，女则有罚；下下之田收上上，女则有赏。」
    魏王为青沼。
    郢王好细腰，而宫人饿。
    邯郸立王，是抱空质也。
    （赵）肃侯游大陵，出於鹿门，大戊午扣马曰：「耕事方急，一日不作，百日不食。」肃侯下车谢，赐大戊金百镒。
    潇湘之乐，方磐为口。
    （楚）庄王为车，锐上斗下，号曰「楚车。」
    秦惠文王剖贤人之腹，刑法大坏。
    秦之重法，犹盛三代之重礼乐也。
    齐宣王行金刀之法。
    魏文侯师李悝著《法经》。以为王者之政，莫急於「盗贼」，故其律始於《盗贼》。 (P.70)「盗贼」须劾捕，故著《囚》、《捕》二篇。其轻狡、越城、博戏、假借不廉、淫侈逾制为《杂律》一篇。又以《具律》具其加减。所著六篇而已。卫鞅受之，入相於秦。是以秦、魏二国，深文峻法相近。 (P.71)


            ....zzzzZZZZ <<< ~(-: ^_^ :-)~ >>> ZZZZzzzz....
            ＠＠＠朱氏语料库・朱冠明收集整理・欢迎使用＠＠＠
